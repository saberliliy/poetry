S﻿首春E:寒随穷律变，春逐鸟声开。初风飘带柳，晚雪间花梅。碧林青旧竹，绿沼翠新苔。芝田初雁去，绮树巧莺来。
S初晴落景E:晚霞聊自怡，初晴弥可喜。日晃百花色，风动千林翠。池鱼跃不同，园鸟声还异。寄言博通者，知予物外志。
S度秋E:夏律昨留灰，秋箭今移晷。峨嵋岫初出，洞庭波渐起。桂白发幽岩，菊黄开灞涘。运流方可叹，含毫属微理。
S仪鸾殿早秋E:寒惊蓟门叶，秋发小山枝。松阴背日转，竹影避风移。提壶菊花岸，高兴芙蓉池。欲知凉气早，巢空燕不窥。
S山阁晚秋E:山亭秋色满，岩牖凉风度。疏兰尚染烟，残菊犹承露。古石衣新苔，新巢封古树。历览情无极，咫尺轮光暮。
S于北平作E:翠野驻戎轩，卢龙转征旆。遥山丽如绮，长流萦似带。海气百重楼，岩松千丈盖。兹焉可游赏，何必襄城外。
S临洛水E:春蒐驰骏骨，总辔俯长河。霞处流萦锦，风前漾卷罗。水花翻照树，堤兰倒插波。岂必汾阴曲，秋云发棹歌。
S望终南山E:重峦俯渭水，碧嶂插遥天。出红扶岭日，入翠贮岩烟。叠松朝若夜，复岫阙疑全。对此恬千虑，无劳访九仙。
S咏风E:萧条起关塞，摇飏下蓬瀛。拂林花乱彩，响谷鸟分声。披云罗影散，泛水织文生。劳歌大风曲，威加四海清。
S咏雨E:罩云飘远岫，喷雨泛长河。低飞昏岭腹，斜足洒岩阿。泫丛珠缔叶，起溜镜图波。濛柳添丝密，含吹织空罗。
S咏雪E:洁野凝晨曜，装墀带夕晖。集条分树玉，拂浪影泉玑。色洒妆台粉，花飘绮席衣。入扇萦离匣，点素皎残机。
S赋得白日半西山E:红轮不暂驻，乌飞岂复停。岑霞渐渐落，溪阴寸寸生。藿叶随光转，葵心逐照倾。晚烟含树色，栖鸟杂流声。
S置酒坐飞阁E:高轩临碧渚，飞檐迥架空。余花攒镂槛，残柳散雕栊。岸菊初含蕊，园梨始带红。莫虑昆山暗，还共尽杯中。
S赋得樱桃E:华林满芳景，洛阳遍阳春。朱颜含远日，翠色影长津。乔柯啭娇鸟，低枝映美人。昔作园中实，今来席上珍。
S赋得李E:玉衡流桂圃，成蹊正可寻。莺啼密叶外，蝶戏脆花心。丽景光朝彩，轻霞散夕阴。暂顾晖章侧，还眺灵山林。
S赋得浮桥E:岸曲非千里，桥斜异七星。暂低逢辇度，还高值浪惊。水摇文鹢动，缆转锦花萦。远近随轮影，轻重应人行。
S咏兴国寺佛殿前幡E:拂霞疑电落，腾虚状写虹。屈伸烟雾里，低举白云中。纷披乍依迥，掣曳或随风。念兹轻薄质，无翅强摇空。
S伤辽东战亡E:凿门初奉律，仗战始临戎。振鳞方跃浪，骋翼正凌风。未展六奇术，先亏一篑功。防身岂乏智，殉命有余忠。
S月晦E:晦魄移中律，凝暄起丽城。罩云朝盖上，穿露晓珠呈。笑树花分色，啼枝鸟合声。披襟欢眺望，极目畅春情。
S秋日翠微宫E:秋日凝翠岭，凉吹肃离宫。荷疏一盖缺，树冷半帷空。侧阵移鸿影，圆花钉菊丛。摅怀俗尘外，高眺白云中。
S初秋夜坐E:斜廊连绮阁，初月照宵帏。塞冷鸿飞疾，园秋蝉噪迟。露结林疏叶，寒轻菊吐滋。愁心逢此节，长叹独含悲。
S冬宵各为四韵E:雕宫静龙漏，绮阁宴公侯。珠帘烛焰动，绣柱水光浮。云起将歌发，风停与管遒。琐除任多士，端扆竟何忧。
S冬日临昆明池E:石鲸分玉溜，劫烬隐平沙。柳影冰无叶，梅心冻有花。寒野凝朝雾，霜天散夕霞。欢情犹未极，落景遽西斜。
S望雪E:冻云宵遍岭，素雪晓凝华。入牖千重碎，迎风一半斜。不妆空散粉，无树独飘花。萦空惭夕照，破彩谢晨霞。
S守岁E:暮景斜芳殿，年华丽绮宫。寒辞去冬雪，暖带入春风。阶馥舒梅素，盘花卷烛红。共欢新故岁，迎送一宵中。
S除夜E:岁阴穷暮纪，献节启新芳。冬尽今宵促，年开明日长。冰消出镜水，梅散入风香。对此欢终宴，倾壶待曙光。
S咏雨E:和气吹绿野，梅雨洒芳田。新流添旧涧，宿雾足朝烟。雁湿行无次，花沾色更鲜。对此欣登岁，披襟弄五弦。
S赋得含峰云E:翠楼含晓雾，莲峰带晚云。玉叶依岩聚，金枝触石分。横天结阵影，逐吹起罗文。非得阳台下，空将惑楚君。
S三层阁上置音声E:绮筵移暮景，紫阁引宵烟。隔栋歌尘合，分阶舞影连。声流三处管，响乱一重弦。不似秦楼上，吹箫空学仙。
S远山澄碧雾E:残云收翠岭，夕雾结长空。带岫凝全碧，障霞隐半红。仿佛分初月，飘飖度晓风。还因三里处，冠盖远相通。
S赋得花庭雾E:兰气已熏宫，新蕊半妆丛。色含轻重雾，香引去来风。拂树浓舒碧，萦花薄蔽红。还当杂行雨，仿佛隐遥空。
S春池柳E:年柳变池台，隋堤曲直回。逐浪丝阴去，迎风带影来。疏黄一鸟弄，半翠几眉开。萦雪临春岸，参差间早梅。
S芳兰E:春晖开紫苑，淑景媚兰场。映庭含浅色，凝露泫浮光。日丽参差影，风传轻重香。会须君子折，佩里作芬芳。
S咏桃E:禁苑春晖丽，花蹊绮树妆。缀条深浅色，点露参差光。向日分千笑，迎风共一香。如何仙岭侧，独秀隐遥芳。
S赋帘E:参差垂玉阙，舒卷映兰宫。珠光摇素月，竹影乱清风。彩散银钩上，文斜桂户中。惟当杂罗绮，相与媚房栊。
S咏乌代陈师道E:凌晨丽城去，薄暮上林栖。辞枝枝暂起，停树树还低。向日终难托，迎风讵肯迷。只待纤纤手，曲里作宵啼。
S咏饮马E:骏骨饮长泾，奔流洒络缨。细纹连喷聚，乱荇绕蹄萦。水光鞍上侧，马影溜中横。翻似天池里，腾波龙种生。
S赋得残菊E:阶兰凝曙霜，岸菊照晨光。露浓晞晚笑，风劲浅残香。细叶凋轻翠，圆花飞碎黄。还持今岁色，复结后年芳。
S咏烛二首E:焰听风来动，花开不待春。镇下千行泪，非是为思人。九龙蟠焰动，四照逐花生。即此流高殿，堪持待月明。
S谒大慈恩寺E:日宫开万仞，月殿耸千寻。花盖飞团影，幡虹曳曲阴。绮霞遥笼帐，丛珠细网林。寥廓烟云表，超然物外心。
S登骊山高顶寓目E:四郊秦汉国，八水帝王都。阊阖雄里閈，城阙壮规模。贯渭称天邑，含岐实奥区。金门披玉馆，因此识皇图。
S幸秦始皇陵E:眷言君失德，骊邑想秦馀。政烦方改篆，愚俗乃焚书。阿房久已灭，阁道遂成墟。欲厌东南气，翻伤掩鲍车。
S送李邕之任滑台E:汉家重东郡，宛彼白马津。黎庶既蕃殖，临之劳近臣。远别初首路，今行方及春。课成应第一，良牧尔当仁。
S温汤对雪E:北风吹同云，同云飞白雪。白雪乍回散，同云何惨烈。未见温泉冰，宁知火井灭。表瑞良在兹，庶几可怡悦。
S旋师喜捷E:边服胡尘起，长安汉将飞。龙蛇开阵法，貔虎振军威。诈虏脑涂地，征夫血染衣。今朝书奏入，明日凯歌归。
S过老子庙E:仙居怀圣德，灵庙肃神心。草合人踪断，尘浓鸟迹深。流沙丹灶没，关路紫烟沉。独伤千载后，空馀松柏林。
S途次陕州E:境出三秦外，途分二陕中。山川入虞虢，风俗限西东。树古棠阴在，耕余让畔空。鸣笳从此去，行见洛阳宫。
S野次喜雪E:拂曙辟行宫，寒皋野望通。每云低远岫，飞雪舞长空。赋象恒依物，萦回屡逐风。为知勤恤意，先此示年丰。
S送贺知章归四明E:遗荣期入道，辞老竟抽簪。岂不惜贤达，其如高尚心。寰中得秘要，方外散幽襟。独有青门饯，群僚怅别深。
S轩游宫十五夜E:行迈离秦国，巡方赴洛师。路逢三五夜，春色暗中期。关外长河转，宫中淑气迟。歌钟对明月，不减旧游时。
S观拔河俗戏E:壮徒恒贾勇，拔拒抵长河。欲练英雄志，须明胜负多。噪齐山岌嶪，气作水腾波。预期年岁稔，先此乐时和。
S同刘晃喜雨E:节变寒初尽，时和气已春。繁云先合寸，膏雨自依旬。飒飒飞平野，霏霏静暗尘。悬知花叶意，朝夕望中新。
S千秋节赐群臣镜E:铸得千秋镜，光生百炼金。分将赐群后，遇象见清心。台上冰华澈，窗中月影临。更衔长绶带，留意感人深。
S赐道士邓紫阳E:太乙三门诀，元君六甲符。下传金版术，上刻玉清书。有美探真士，囊中得秘书。自知三醮后，翊我灭残胡。
S幸蜀西至剑门E:剑阁横云峻，銮舆出狩回。翠屏千仞合，丹嶂五丁开。灌木萦旗转，仙云拂马来。乘时方在德，嗟尔勒铭才。
S答司马承祯上剑镜E:宝照含天地，神剑合阴阳。日月丽光景，星斗裁文章。写鉴表容质，佩服为身防。从兹一赏玩，永德保龄长。
S送道士薛季昌还山E:洞府修真客，衡阳念旧居。将成金阙要，愿奉玉清书。云路三天近，松溪万籁虚。犹期传秘诀，来往候仙舆。
S句E:昔见漳滨卧，言将人事违。今逢庆诞日，犹谓学仙归。棠棣花重发，鴒原鸟再飞。德比代云布，心如晋水清。
S早春夜宴E:九春开上节，千门敞夜扉。兰灯吐新焰，桂魄朗圆辉。送酒惟须满，流杯不用稀。务使霞浆兴，方乘泛洛归。
S游九龙潭E:山窗游玉女，涧户对琼峰。岩顶翔双凤，潭心倒九龙。酒中浮竹叶，杯上写芙蓉。故验家山赏，惟有风入松。
S赠胡天师E:高人叶高志，山服往山家。迢迢间风月，去去隔烟霞。碧岫窥玄洞，玉灶炼丹砂。今日星津上，延首望灵槎。
S长门怨E:旧爱柏梁台，新宠昭阳殿。守分辞芳辇，含情泣团扇。一朝歌舞荣，夙昔诗书贱。颓恩诚已矣，覆水难重荐。
S秋风函谷应诏E:秋风起函谷，劲气动河山。偃松千岭上，杂雨二陵间。低云愁广隰，落日惨重关。此时飘紫气，应验真人还。
S彩书怨E:叶下洞庭初，思君万里馀。露浓香被冷，月落锦屏虚。欲奏江南曲，贪封蓟北书。书中无别意，惟怅久离居。
S虚池驿题屏风E:出嫁辞乡国，由来此别难。圣恩愁远道，行路泣相看。沙塞容颜尽，边隅粉黛残。妾心何所断，他日望长安。
S悼诗E:永念难消释，孤怀痛自嗟。雨深秋寂莫，愁引病增加。咽绝风前思，昏濛眼上花。空王应念我，穷子正迷家。
S病中感怀E:憔悴年来甚，萧条益自伤。风威侵病骨，雨气咽愁肠。夜鼎唯煎药，朝髭半染霜。前缘竟何似，谁与问空王。
S观棋E:竹林二君子，尽日竟沉吟。相对终无语，争先各有心。恃强斯有失，守分固无侵。若算机筹处，沧沧海未深。
S幸秦川上梓潼山E:乔岩簇冷烟，幽径上寒天。下瞰峨眉岭，上窥华岳巅。驱驰非取乐，按幸为忧边。此去如登陟，歌楼路几千。
S题剑门E:缓辔逾双剑，行行蹑石棱。作千寻壁垒，为万祀依凭。道德虽无取，江山粗可矜。回看城阙路，云叠树层层。
S丈人观谒先帝御容E:圣帝归梧野，躬来谒圣颜。旋登三径路，似陟九嶷山。日照堆岚迥，云横积翠间。期修封禅礼，方俟再跻攀。
S题金华宫E:再到金华顶，玄都访道回。云披分景象，黛锁显楼台。雨涤前山净，风吹去路开。翠屏夹流水，何必羡蓬莱。
S题彭州阳平化E:寻真游胜境，巡礼到阳平。水远波澜碧，山高气象清。殿严孙氏貌，碑暗系师名。夜月登坛醮，松风森磬声。
S三学山夜看圣灯E:圣灯千万炬，旋向碧空生。细雨湿不暗，好风吹更明。磬敲金地响，僧唱梵天声。若说无心法，此光如有情。
S早春桂林殿应诏E:金铺照春色，玉律动年华。朱楼云似盖，丹桂雪如花。水岸衔阶转，风条出柳斜。轻舆临太液，湛露酌流霞。
S后渚置酒E:大渚初惊夜，中流沸鼓鼙。寒沙满曲浦，夕雾上邪溪。岸广凫飞急，云深雁度低。严关犹未遂，此夕待晨鸡。
S秋日应诏E:玉树凉风举，金塘细草萎。叶落商飙观，鸿归明月池。迎寒桂酒熟，含露菊花垂。一奉章台宴，千秋长愿斯。
S出塞曲E:匈奴屡不平，汉将欲纵横。看云方结阵，却月始连营。潜军度马邑，扬旆掩龙城。会勒燕然石，方传车骑名。
S奉和正日临朝E:七府璿衡始，三元宝历新。负扆延百辟，垂旒御九宾。肃肃皆鹓鹭，济济盛簪绅。天涯致重译，日域献奇珍。
S赋西汉E:受降临轵道，争长趣鸿门。驱传渭桥上，观兵细柳屯。夜宴经柏谷，朝游出杜原。终藉叔孙礼，方知皇帝尊。
S暮秋言怀E:首夏别京辅，杪秋滞三河。沉沉蓬莱阁，日夕乡思多。霜剪凉阶蕙，风捎幽渚荷。岁芳坐沦歇，感此式微歌。
S临高台E:高台暂俯临，飞翼耸轻音。浮光随日度，漾影逐波深。回瞰周平野，开怀畅远襟。独此三休上，还伤千岁心。
S奉和咏日午E:曦车日亭午，浮箭未移晖。日光无落照，树影正中围。草萎看稍靡，叶燥望疑稀。昼寝惭经笥，暂解入朝衣。
S奉和望月应魏王教E:层轩登皎月，流照满中天。色共梁珠远，光随赵璧圆。落影临秋扇，虚轮入夜弦。所欣东馆里，预奉西园篇。
S在陇头哭潘学士E:陇底嗟长别，流襟一恸君。何言幽咽所，更作死生分。转蓬飞不息，悲松断更闻。谁能驻征马，回首望孤坟。
S奉述飞白书势E:六文开玉篆，八体曜银书。飞毫列锦绣，拂素起龙鱼。凤举崩云绝，鸾惊游雾疏。别有临池草，恩沾垂露馀。
S咏笛E:凉秋夜笛鸣，流风韵九成。调高时慷慨，曲变或凄清。征客怀离绪，邻人思旧情。幸以知音顾，千载有奇声。
S巫山高E:巫岫郁岧峣，高高入紫霄。白云抱危石，玄猿挂迥条。悬崖激巨浪，脆叶陨惊飙。别有阳台处，风雨共飘飖。
S初秋夜坐应诏E:玉琯凉初应，金壶夜渐阑。沧池流稍洁，仙掌露方清。雁声风处断，树影月中寒。爽气长空净，高吟觉思宽。
S咏饮马应诏E:清晨控龙马，弄影出花林。躞蹀依春涧，联翩度碧浔。苔流染丝络，水洁写雕簪。一御瑶池驾，讵忆长城阴。
S初宵看婚E:洛城花烛动，戚里画新蛾。隐扇羞应惯，含情愁已多。轻啼湿红粉，微睇转横波。更笑巫山曲，空传暮雨过。
S奉和咏雨应诏E:舞商初赴节，湘燕远迎秋。飘丝交殿网，乱滴起池沤。激溜分龙阙，斜飞洒凤楼。崇朝方浃宇，宸盼俯凝旒。
S奉和过慈恩寺应制E:凤阙邻金地，龙旂拂宝台。云楣将叶并，风牖送花来。月宫清晚桂，虹梁绚早梅。梵境留宸瞩，掞发丽天才。
S宣正殿芝草E:明王敦孝感，宝殿秀灵芝。色带朝阳净，光涵雨露滋。且标宣德重，更引国恩施。圣祚今无限，微臣乐未移。
S咏鹦鹉E:牵弋辞重海，触网去层峦。戢翼雕笼际，延思彩霞端。慕侣朝声切，离群夜影寒。能言殊可贵，相助忆长安。
S中妇织流黄E:寒闺织素锦，含怨敛双蛾。综新交缕涩，经脆断丝多。衣香逐举袖，钏动应鸣梭。还恐裁缝罢，无信达交河。
S奉和咏日午E:高天净秋色，长汉转曦车。玉树阴初正，桐圭影未斜。翠盖飞圆彩，明镜发轻花。再中良表瑞，共仰璧晖赊。
S发营逢雨应诏E:豫游欣胜地，皇泽乃先天。油云阴御道，膏雨润公田。陇麦沾逾翠，山花湿更然。稼穑良所重，方复悦丰年。
S赋得临池竹应制E:葱翠梢云质，垂彩映清池。波泛含风影，流摇防露枝。龙鳞漾嶰谷，凤翅拂涟漪。欲识凌冬性，唯有岁寒知。
S侍宴归雁堂E:歌堂面渌水，舞馆接金塘。竹开霜后翠，梅动雪前香。凫归初命侣，雁起欲分行。刷羽同栖集，怀恩愧稻粱。
S凌晨早朝E:万瓦宵光曙，重檐夕雾收。玉花停夜烛，金壶送晓筹。日晖青琐殿，霞生结绮楼。重门应启路，通籍引王侯。
S奉和献岁宴宫臣E:履端初起节，长苑命高筵。肆夏喧金奏，重润响朱弦。春光催柳色，日彩泛槐烟。微臣同滥吹，谬得仰钧天。
S奉和出颍至淮应令E:良晨喜利涉，解缆入淮浔。寒流泛鹢首，霜吹响哀吟。潜鳞波里跃，水鸟浪前沉。邗沟非复远，怅望悦宸襟。
S野望E:东皋薄暮望，徙倚欲何依。树树皆秋色，山山唯落晖。牧人驱犊返，猎马带禽归。相顾无相识，长歌怀采薇。
S赠程处士E:百年长扰扰，万事悉悠悠。日光随意落，河水任情流。礼乐囚姬旦，诗书缚孔丘。不如高枕枕，时取醉消愁。
S独坐E:问君樽酒外，独坐更何须。有客谈名理，无人索地租。三男婚令族，五女嫁贤夫。百年随分了，未羡陟方壶。
S巫山高E:巫山凌太清，岧峣类削成。霏霏暮雨合，霭霭朝云生。危峰入鸟道，深谷写猿声。别有幽栖客，淹留攀桂情。
S看新婚E:初笄梦桃李，新妆应标梅。疑逐朝云去，翻随暮雨来。杂佩含风响，丛花隔扇开。姮娥对此夕，何用久裴回。
S奉和出颍至淮应令E:久倦川涂曲，忽此望淮圻。波长泛淼淼，眺迥情依依。稍觉金乌转，渐见锦帆稀。欲知仁化洽，讴歌满路归。
S和卫尉寺柳E:汉将本屯营，辽河有戍城。大夫曾取姓，先生亦得名。高枝拂远雁，疏影度遥星。不辞攀折苦，为入管弦声。
S答王无功九日E:秋来菊花气，深山客重寻。露叶疑涵玉，风花似散金。摘来还泛酒，独坐即徐斟。王弘贪自醉，无复觅杨林。
S文德皇后挽歌E:神京背紫陌，缟驷结行辀。北去横桥道，西分清渭流。寒光向垄没，霜气入松楸。今日泉台路，非是濯龙游。
S上之回E:承平重游乐，诏跸上之回。属车响流水，清笳转落梅。岭云盖道转，岩花映绶开。下辇便高宴，何如在瑶台。
S入蜀秋夜宿江渚E:我行逢日暮，弭棹独维舟。水雾一边起，风林两岸秋。山阴黑断碛，月影素寒流。故乡千里外，何以慰羁愁。
S赋得妓E:金谷多欢宴，佳丽正芳菲。流霞席上满，回雪掌中飞。明月临歌扇，行云接舞衣。何必桃将李，别有待春晖。
S骢马E:枥上浮云骢，本出吴门中。发迹来东道，长鸣起北风。回鞍拂桂白，赪汗类尘红。灭没徒留影，无因图汉宫。
S别蔡参军E:人世多飘忽，沟水易东西。今日欢娱尽，何年风月同。悲生万里外，恨起一杯中。性灵如未失，南北有征鸿。
S答辨才探得招字E:邂逅款良宵，殷勤荷胜招。弥天俄若旧，初地岂成遥。酒蚁倾还泛，心猿躁似调。谁怜失群雁，长苦业风飘。
S道失E:已惑孔贵嫔，又被辞人侮。花笺一何荣，七字谁曾许。不下结绮阁，空迷江令语。雕戈动地来，误杀陈后主。
S蜀道难E:梁山镇地险，积石阻云端。深谷下寥廓，层岩上郁盘。飞梁架绝岭，栈道接危峦。揽辔独长息，方知斯路难。
S昭君怨E:戒途飞万里，回首望三秦。忽见天山雪，还疑上苑春。玉痕垂粉泪，罗袂拂胡尘。为得胡中曲，还悲远嫁人。
S咏水E:标名资上善，流派表灵长。地图罗四渎，天文载五潢。方流涵玉润，圆折动珠光。独有蒙园吏，栖偃玩濠梁。
S赋桥E:造舟浮谓日，鞭石表秦初。星文遥写汉，虹势尚凌虚。已授文成履，空题武骑书。别有临濠上，栖偃独观鱼。
S早春桂林殿应诏E:步辇出披香，清歌临太液。晓树流莺满，春堤芳草积。风光翻露文，雪华上空碧。花蝶来未已，山光暖将夕。
S奉和颍川公秋夜E:泬寥空色远，芸黄凄序变。涸浦落遵鸿，长飙送巢燕。千秋流夕景，万籁含宵唤。峻雉聆金柝，层台切银箭。
S谢都督挽歌E:漠漠佳城幽，苍苍松槚暮。鲁幕飘欲卷，宛驷悲还顾。楚挽绕庐山，胡笳临武库。怅然郊原静，烟生归鸟度。
S王昭君E:玉关春色晚，金河路几千。琴悲桂条上，笛怨柳花前。雾掩临妆月，风惊入鬓蝉。缄书待还使，泪尽白云天。
S咏雪应诏E:禁园凝朔气，瑞雪掩晨曦。花明栖凤阁，珠散影娥池。飘素迎歌上，翻光向舞移。幸因千里映，还绕万年枝。
S奉和山夜临秋E:殿帐清炎气，辇道含秋阴。凄风移汉筑，流水入虞琴。云飞送断雁，月上净疏林。滴沥露枝响，空蒙烟壑深。
S江王太妃挽歌E:黄鹤悲歌绝，椒花清颂馀。埃凝写邻镜，网结和扉鱼。银消风烛尽，珠灭夜轮虚。别有南陵路，幽丛临叶疏。
S故北平公挽歌E:木落园林旷，庭虚风露寒。北里清音绝，南陔芳草残。远气犹标剑，浮云尚写冠。寂寂琴台晚，秋阴入井干。
S高密长公主挽歌E:湘渚韬灵迹，娥台静瑞音。凤逐清箫远，鸾随幽镜沉。霜处华芙落，风前银烛侵。寂寞平阳宅，月冷洞房深。
S关山月E:塞坦通碣石，虏障抵祁连。相思在万里，明月正孤悬。影移金岫北，光断玉门前。寄言闺中妇，时看鸿雁天。
S上之回E:回中道路险，萧关烽候多。五营屯北地，万乘出西河。单于拜玉玺，天子按雕戈。振旅汾川曲，秋风横大歌。
S紫骝马E:骝马照金鞍，转战入皋兰。塞门风稍急，长城水正寒。雪暗鸣珂重，山长喷玉难。不辞横绝漠，流血几时干。
S战城南E:将军出紫塞，冒顿在乌贪。笳喧雁门北，阵翼龙城南。雕弓夜宛转，铁骑晓参驔。应须驻白日，为待战方酣。
S梅花落E:梅岭花初发，天山雪未开。雪处疑花满，花边似雪回。因风入舞袖，杂粉向妆台。匈奴几万里，春至不知来。
S望宅中树有所思E:我家有庭树，秋叶正离离。上舞双栖鸟，中秀合欢枝。劳思复劳望，相见不相知。何当共攀折，歌笑此堂垂。
S送梓州高参军还京E:京洛风尘远，褒斜烟露深。北游君似智，南飞我异禽。别路琴声断，秋山猿鸟吟。一乖青岩酌，空伫白云心。
S大剑送别刘右史E:金碧禺山远，关梁蜀道难。相逢属晚岁，相送动征鞍。地咽绵川冷，云凝剑阁寒。倘遇忠孝所，为道忆长安。
S刘生E:刘生气不平，抱剑欲专征。报恩为豪侠，死难在横行。翠羽装刀鞘，黄金饰马铃。但令一顾重，不吝百身轻。
S陇头水E:陇阪高无极，征人一望乡。关河别去水，沙寨断归肠。马系千年树，旌悬九月霜。从来共呜咽，皆是为勤王。
S巫山高E:巫山望不极，望望下朝氛。莫辨啼猿树，徒看神女云。惊涛乱水脉，骤雨暗峰文。沾裳即此地，况复远思君。
S芳树E:芳树本多奇，年华复在斯。结翠成新幄，开江满故枝。风归花历乱，日度影参差。容色朝朝落，思君君不知。
S雨雪曲E:虏骑三秋入，关云万里平。雪似胡沙暗，冰如汉月明。高阙银为阙，长城玉作城。节旄零落尽，天子不知名。
S昭君怨E:合殿恩中绝，交河使渐稀。肝肠辞玉辇，形影向金微。汉地草应绿，胡庭沙正飞。愿逐三秋雁，年年一度归。
S折杨柳E:倡楼启曙扉，杨柳正依依。莺啼知岁隔，条变识春归。露叶凝愁黛，风花乱舞衣。攀折聊将寄，军中音信稀。
S十五夜观灯E:锦里开芳宴，兰缸艳早年。缛彩遥分地，繁光远缀天。接汉疑星落，依楼似月悬。别有千金笑，来映九枝前。
S入秦川界E:陇阪长无极，苍山望不穷。石径萦疑断，回流映似空。花开绿野雾，莺啭紫岩风。春芳勿遽尽，留赏故人同。
S文翁讲堂E:锦里淹中馆，岷山稷下亭。空梁无燕雀，古壁有丹青。槐落犹疑市，苔深不辨铭。良哉二千石，江汉表遗灵。
S相如琴台E:闻有雍容地，千年无四邻。园院风烟古，池台松槚春。云疑作赋客，月似听琴人。寂寂啼莺处，空伤游子神。
S石镜寺E:古墓芙蓉塔，神铭松柏烟。鸾沉仙镜底，花没梵轮前。铢衣千古佛，宝月两重圆。隐隐香台夜，钟声彻九天。
S辛法司宅观妓E:南国佳人至，北堂罗荐开。长裙随凤管，促柱送鸾杯。云光身后落，雪态掌中回。到愁金谷晚，不怪玉山颓。
S江中望月E:江水向涔阳，澄澄写月光。镜圆珠溜彻，弦满箭波长。沉钩摇兔影，浮桂动丹芳。延照相思夕，千里共沾裳。
S还京赠别E:风月清江夜，山水白云朝。万里同为客，三秋契不凋。戏凫分断岸，归骑别高标。一去仙桥道，还望锦城遥。
S至陈仓晓晴望京邑E:拂曙驱飞传，初晴带晓凉。雾敛长安树，云归仙帝乡。涧流漂素沫，岩景霭朱光。今朝好风色，延瞰极天庄。
S晚渡滹沱敬赠魏大E:津谷朝行远，冰川夕望曛。霞明深浅浪，风卷去来云。澄波泛月影，激浪聚沙文。谁忍仙舟上，携手独思君。
S和吴侍御被使燕然E:春归龙塞北，骑指雁门垂。胡笳折杨柳，汉使采燕支。戍城聊一望，花雪几参差。关山有新曲，应向笛中吹。
S宿玄武二首E:方池开晓色，圆月下秋阴。已乘千里兴，还抚一弦琴。庭摇北风柳，院绕南溟禽。累宿恩方重，穷秋叹不深。
S赋礼记E:玉帛资王会，郊丘叶圣情。重广开环堵，至道轶金籝。盘薄依厚地，遥裔腾太清。方悦升中礼，足以慰馀生。
S奉和正日临朝应诏E:化历昭唐典，承天顺夏正。百灵警朝禁，三辰扬旆旌。充庭富礼乐，高宴齿簪缨。献寿符万岁，移风韵九成。
S妾薄命E:团扇秋风起，长门夜月明。羞闻拊背入，恨说舞腰轻。太常先已醉，刘君恒带酲。横陈每虚设，吉梦竟何成。
S奉和初春出游应令E:鸣笳出望苑，飞盖下芝田。水光浮落照，霞彩淡轻烟。柳色迎三月，梅花隔二年。日斜归骑动，馀兴满山川。
S寄杨公E:公子盛西京，光华早著名。分庭接游士，虚馆待时英。高阁浮香出，长廊宝钏鸣。面花无隔笑，歌扇不障声。
S送别E:眷言一杯酒，凄怆起离忧。夜花飘露气，暗水急还流。雁行遥上月，虫声迥映秋。明日河梁上，谁与论仙舟。
S雨后E:晚来风景丽，晴初物色华。薄云向空尽，轻虹逐望斜。后窗临岸竹，前阶枕浦沙。寂寥无与晤，尊酒论风花。
S文德皇后挽歌E:裴回两仪殿，怅望九成台。玉辇终辞宴，瑶筐遂不开。野旷阴风积，川长思鸟来。寒山寂已暮，虞殡有馀哀。
S奉和别越王E:周屏辞金殿，梁骖整玉珂。管声依折柳，琴韵动流波。鹤盖分阴促，龙轩别念多。延襟小山路，还起大风歌。
S孝敬皇帝挽歌E:戒奢虚蜃辂，锡号纪鸿名。地叶苍梧野，途经紫聚城。重照掩寒色，晨飙断曙声。一随仙骥远，霜雪愁阴生。
S奉和别越王E:飞盖回兰坂，宸襟伫柏梁。别馆分泾渭，归路指衡漳。关山通曙色，林籞遍春光。帝念纡千里，词波照五潢。
S奉和别越王E:盛藩资右戚，连萼重皇情。离襟怆睢苑，分途指邺城。丽日开芳甸，佳气积神京。何时骖驾入，还见谒承明。
S日暮望泾水E:导源径陇阪，属汭贯嬴都。下濑波常急，回圻溜亦纡。毒流秦卒毙，泥粪汉田腴。独有迷津客，怀归轸暮途。
S自御史左授山阳丞E:朝升照日槛，夕次下乌台。风竿一眇邈，月树几裴回。翼向高标敛，声随下调哀。怀燕首自白，非是为年催。
S银潢宫侍宴应制E:别殿秋云上，离宫夏景移。寒风生玉树，凉气下瑶池。堑花仍吐叶，岩木尚抽枝。愿奉南山寿，千秋长若斯。
S折杨柳E:万里边城地，三春杨柳节。叶似镜中眉，花如关外雪。征人远乡思，倡妇高楼别。不忍掷年华，含情寄攀折。
S寒食应制E:凤城春色晚，龙禁早晖通。旧火收槐燧，馀寒入桂宫。莺啼正隐叶，鸡斗始开笼。蔼蔼瑶山满，仙歌始乐风。
S巫山高E:巫山与天近，烟景长青荧。此中楚王梦，梦得神女灵。神女去已久，云雨空冥冥。唯有巴猿啸，哀音不可听。
S龙门旬宴得月字韵E:恩华逐芳岁，形胜兼韶月。中席傍鱼潭，前山倚龙阙。花迎妙妓至，鸟避仙舟发。宴赏良在兹，再来情不歇。
S奉和圣制次琼岳韵E:山祇亦望幸，云雨见灵心。岳馆逢朝霁，关门解宿阴。咸京天上近，情渭日边临。我武因冬狩，何言是即禽。
S奉和圣制初出洛城E:东土淹龙驾，西人望翠华。山川祗询物，宫观岂为家。十月回星斗，千官捧日车。洛阳无怨思，巡幸更非赊。
S敕赐宁王池宴E:贤王有池馆，明主赐春游。淑气林间发，恩光水上浮。徒惭和鼎地，终谢巨川舟。皇泽空如此，轻生莫可酬。
S折杨柳E:纤纤折杨柳，持此寄情人。一枝何足贵，怜是故园春。迟景那能久，芳菲不及新。更愁征戍客，容鬓老边尘。
S剪彩E:姹女矜容色，为花不让春。既争芳意早，谁待物华真。叶作参差发，枝从点缀新。自然无限态，长在艳阳晨。
S立春日晨起对积雪E:忽对林亭雪，瑶华处处开。今年迎气始，昨夜伴春回。玉润窗前竹，花繁院里梅。东郊斋祭所，应见五神来。
S三月三日登龙山E:伊川与灞津，今日祓除人。岂似龙山上，还同湘水滨。衰颜忧更老，淑景望非春。禊饮岂吾事，聊将偶俗尘。
S晚霁登王六东阁E:试上江楼望，初逢山雨晴。连空青嶂合，向晚白云生。彼美要殊观，萧条见远情。情来不可极，日暮水流清。
S和黄门卢侍御咏竹E:清切紫庭垂，葳蕤防露枝。色无玄月变，声有惠风吹。高节人相重，虚心世所知。凤凰佳可食，一去一来仪。
S答陈拾遗赠竹簪E:与君尝此志，因物复知心。遗我龙钟节，非无玳瑁簪。幽素宜相重，雕华岂所任。为君安首饰，怀此代兼金。
S赠澧阳韦明府E:君有百炼刃，堪断七重犀。谁开太阿匣，持割武城鸡。竟与尚书佩，遥应天子提。何时遇操宰，当使玉如泥。
S在洪州答綦毋学士E:旬雨不愆期，由来自若时。尔无言郡政，吾岂欲天欺。常念涓尘益，惟欢草树滋。课成非所拟，人望在东菑。
S酬王六寒朝见诒E:贾生流寓日，扬子寂寥时。在物多相背，唯君独见思。渔为江上曲，雪作郢中词。忽枉兼金讯，长怀伐木诗。
S林亭咏E:穿筑非求丽，幽闲欲寄情。偶怀因壤石，真意在蓬瀛。苔益山文古，池添竹气清。从兹果萧散，无事亦无营。
S晨出郡舍林下E:晨兴步北林，萧散一开襟。复见林上月，娟娟犹未沉。片云自孤远，丛筱亦清深。无事由来贵，方知物外心。
S林亭寓言E:林居逢岁晏，遇物使情多。蘅茝不时与，芬荣奈汝何。更怜篱下菊，无如松上萝。因依自有命，非是隔阳和。
S送使广州E:家在湘源住，君今海峤行。经过正中道，相送倍为情。心逐书邮去，形随世网婴。因声谢远别，缘义不缘名。
S东湖临泛饯王司马E:南土秋虽半，东湖草未黄。聊乘风日好，来泛芰荷香。兰棹无劳速，菱歌不厌长。忽怀京洛去，难与共清光。
S通化门外送别E:屡别容华改，长愁意绪微。义将私爱隔，情与故人归。薄宦无时赏，劳生有事机。离魂今夕梦，先绕旧林飞。
S送杨道士往天台E:鬼谷还成道，天台去学仙。行应松子化，留与世人传。此地烟波远，何时羽驾旋。当须一把袂，城郭共依然。
S送杨府李功曹E:平生属良友，结绶望光辉。何知人事拙，相与宦情非。别路穿林尽，征帆际海归。居然已多意，况复两乡违。
S送宛句赵少府E:解巾行作吏，尊酒谢离居。修竹含清景，华池澹碧虚。地将幽兴惬，人与旧游疏。林下纷相送，多逢长者车。
S送韦城李少府E:送客南昌尉，离亭西候春。野花看欲尽，林鸟听犹新。别酒青门路，归轩白马津。相知无远近，万里尚为邻。
S送苏主簿赴偃师E:我与文雄别，胡然邑吏归。贤人安下位，鸷鸟欲卑飞。激节轻华冕，移官殉彩衣。羡君行乐处，从此拜庭闱。
S送广州周判官E:海郡雄蛮落，津亭壮越台。城隅百雉映，水曲万家开。里树桄榔出，时禽翡翠来。观风犹未尽，早晚使车回。
S郡江南上别孙侍御E:云嶂天涯尽，川途海县穷。何言此地僻，忽与故人同。身负邦君弩，情纡御史骢。王程不我驻，离思逐秋风。
S溪行寄王震E:山气朝来爽，溪流日向清。远心何处惬，闲棹此中行。丛桂林间待，群鸥水上迎。徒然适我愿，幽独为谁情。
S自豫章南还江上作E:归去南江水，磷磷见底清。转逢空阔处，聊洗滞留情。浦树遥如待，江鸥近若迎。津途别有趣，况乃濯吾缨。
S将至岳阳有怀赵二E:湘岸多深林，青冥昼结阴。独无谢客赏，况复贾生心。草色虽云发，天光或未临。江潭非所遇，为尔白头吟。
S使还湘水E:归舟宛何处，正值楚江平。夕逗烟村宿，朝缘浦树行。于役已弥岁，言旋今惬情。乡郊尚千里，流目夏云生。
S初发道中寄远E:日夜乡山远，秋风复此时。旧闻胡马思，今听楚猿悲。念别朝昏苦，怀归岁月迟。壮图空不息，常恐发如丝。
S自湘水南行E:落日催行舫，逶迤洲渚间。虽云有物役，乘此更休闲。暝色生前浦，清晖发近山。中流澹容与，唯爱鸟飞还。
S初入湘中有喜E:征鞍穷郢路，归棹入湘流。望鸟唯贪疾，闻猿亦罢愁。两边枫作岸，数处橘为洲。却记从来意，翻疑梦里游。
S耒阳溪夜行E:乘夕棹归舟，缘源路转幽。月明看岭树，风静听溪流。岚气船间入，霜华衣上浮。猿声虽此夜，不是别家愁。
S江上E:长林何缭绕，远水复悠悠。尽日馀无见，为心那不愁。忆将亲爱别，行为主恩酬。感激空如此，芳时屡已遒。
S自彭蠡湖初入江E:江岫殊空阔，云烟处处浮。上来群噪鸟，中去独行舟。牢落谁相顾，逶迤日自愁。更将心问影，于役复何求。
S湖口望庐山瀑布泉E:万丈洪泉落，迢迢半紫氛。奔飞流杂树，洒落出重云。日照虹蜺似，天清风雨闻。灵山多秀色，空水共氤氲。
S浈阳峡E:行舟傍越岑，窈窕越溪深。水暗先秋冷，山晴当昼阴。重林间五色，对壁耸千寻。惜此生遐远，谁知造化心。
S使至广州E:昔年尝不调，兹地亦邅回。本谓双凫少，何知驷马来。人非汉使橐，郡是越王台。去去虽殊事，山川长在哉。
S春江晚景E:江林多秀发，云日复相鲜。征路那逢此，春心益渺然。兴来祗自得，佳气莫能传。薄暮津亭下，馀花满客船。
S初发曲江溪中E:溪流清且深，松石复阴临。正尔可嘉处，胡为无赏心。我由不忍别，物亦有缘侵。自匪常行迈，谁能知此音。
S望月怀远E:海上生明月，天涯共此时。情人怨遥夜，竟夕起相思。灭烛怜光满，披衣觉露滋。不堪盈手赠，还寝梦佳期。
S秋夕望月E:清迥江城月，流光万里同。所思如梦里，相望在庭中。皎洁青苔露，萧条黄叶风。含情不得语，频使桂华同。
S咏燕E:海燕何微眇，乘春亦暂来。岂知泥滓贱，祗见玉堂开。绣户时双入，华轩日几回。无心与物竞，鹰隼莫相猜。
S戏题春意E:一作江南守，江林三四春。相鸣不及鸟，相乐喜关人。日守朱丝直，年催华发新。淮阳只有卧，持此度芳辰。
S庭梅咏E:芳意何能早，孤荣亦自危。更怜花蒂弱，不受岁寒移。朝雪那相妒，阴风已屡吹。馨香虽尚尔，飘荡复谁知。
S初秋忆金均两弟E:江渚秋风至，他乡离别心。孤云愁自远，一叶感何深。忧喜尝同域，飞鸣忽异林。青山西北望，堪作白头吟。
S秋怀E:感惜芳时换，谁知客思悬。忆随鸿向暖，愁学马思边。留滞机还息，纷拏网自牵。东南起归望，何处是江天。
S眉州康司马挽歌词E:家受专门学，人称入室贤。刘桢徒有气，管辂独无年。谪去长沙国，魂归京兆阡。从兹匣中剑，埋没罢冲天。
S登荆州城望江二首E:滔滔大江水，天地相终始。经阅几世人，复叹谁家子。东望何悠悠，西来昼夜流。岁月既如此，为心那不愁。
S从军行E:烽火照西京，心中自不平。牙璋辞凤阙，铁骑绕龙城。雪暗凋旗画，风多杂鼓声。宁为百夫长，胜作一书生。
S刘生E:卿家本六郡，年长入三秦。白璧酬知己，黄金谢主人。剑锋生赤电，马足起红尘。日暮歌钟发，喧喧动四邻。
S骢马E:骢马铁连钱，长安侠少年。帝畿平若水，官路直如弦。夜玉妆车轴，秋金铸马鞭。风霜但自保，穷达任皇天。
S出塞E:塞外欲纷纭，雌雄犹未分。明堂占气色，华盖辨星文。二月河魁将，三千太乙军。丈夫皆有志，会见立功勋。
S有所思E:贱妾留南楚，征夫向北燕。三秋方一日，少别比千年。不掩嚬红缕，无论数绿钱。相思明月夜，迢递白云天。
S梅花落E:窗外一株梅，寒花五出开。影随朝日远，香逐便风来。泣对铜钩障，愁看玉镜台。行人断消息，春恨几裴回。
S折杨柳E:边地遥无极，征人去不还。秋容凋翠羽，别泪损红颜。望断流星驿，心驰明月关。藁砧何处在，杨柳自堪攀。
S紫骝马E:侠客重周游，金鞭控紫骝。蛇弓白羽箭，鹤辔赤茸鞦。发迹来南海，长鸣向北州。匈奴今未灭，画地取封侯。
S战城南E:塞北途辽远，城南战苦辛。幡旗如鸟翼，甲胄似鱼鳞。冻水寒伤马，悲风愁杀人。寸心明白日，千里暗黄尘。
S送临津房少府E:岐路三秋别，江津万里长。烟霞驻征盖，弦奏促飞觞。阶树含斜日，池风泛早凉。赠言未终竟，流涕忽沾裳。
S送丰城王少府E:愁结乱如麻，长天照落霞。离亭隐乔树，沟水浸平沙。左尉才何屈，东关望渐赊。行看转牛斗，持此报张华。
S送郑州周司空E:汉国临清渭，京城枕浊河。居人下珠泪，宾御促骊歌。望极关山远，秋深烟雾多。唯馀三五夕，明月暂经过。
S送梓州周司功E:御沟一相送，征马屡盘桓。言笑方无日，离忧独未宽。举杯聊劝酒，破涕暂为欢。别后风清夜，思君蜀路难。
S息夫人E:可怜楚破息，肠断息夫人。仍为泉下骨，不作楚王嫔。楚王宠莫盛，息君情更亲。情亲怨生别，一朝俱杀身。
S初到陆浑山庄E:授衣感穷节，策马凌伊关。归齐逸人趣，日觉秋琴闲。寒露衰北阜，夕阳破东山。浩歌步榛樾，栖鸟随我还。
S夜饮东亭E:春泉鸣大壑，皓月吐层岑。岑壑景色佳，慰我远游心。暗芳足幽气，惊栖多众音。高兴南山曲，长谣横素琴。
S送赵六贞固E:目断南浦云，心醉东郊柳。怨别此何时，春芳来已久。与君共时物，尽此盈樽酒。始愿今不从，春风恋携手。
S题张老松树E:岁晚东岩下，周顾何凄恻。日落西山阴，众草起寒色。中有乔松树，使我长叹息。百尺无寸枝，一生自孤直。
S春湖古意E:院梅发向尺，园鸟复成曲。落日游南湖，果掷颜如玉。含情不得语，转盼知所属。惆怅未可归，宁关须采箓。
S奉使嵩山途经缑岭E:侵星发洛城，城中歌吹声。毕景至缑岭，岭上烟霞生。草树饶野意，山川多古情。大隐德所薄，归来可退耕。
S夏日仙萼亭应制E:高岭逼星河，乘舆此日过。野含时雨润，山杂夏云多。睿藻光岩穴，宸襟洽薜萝。悠然小天下，归路满笙歌。
S麟趾殿侍宴应制E:北阙层城峻，西宫复道悬。乘舆历万户，置酒望三川。花柳含丹日，山河入绮筵。欲知陪赏处，空外有飞烟。
S幸少林寺应制E:绀宇横天室，回銮指帝休。曙阴迎日尽，春气抱岩流。空乐繁行漏，香烟薄彩斿。玉膏从此泛，仙驭接浮丘。
S幸岳寺应制E:暂幸珠筵地，俱怜石濑清。泛流张翠幕，拂迥挂红旌。雅曲龙调管，芳樽蚁泛觥。陪欢玉座晚，复得听金声。
S扈从登封途中作E:帐殿郁崔嵬，仙游实壮哉。晓云连幕卷，夜火杂星回。谷暗千旗出，山鸣万乘来。扈从良可赋，终乏掞天才。
S扈从登封告成颂E:复道开行殿，钩陈列禁兵。和风吹鼓角，佳气动旗旌。后骑回天苑，前山入御营。万方俱下拜，相与乐升平。
S松山岭应制E:翼翼高旌转，锵锵凤辇飞。尘销清跸路，云湿从臣衣。白羽摇丹壑，天营逼翠微。芳声耀今古，四海警宸威。
S缑山庙E:王子宾仙去，飘飖笙鹤飞。徒闻沧海变，不见白云归。天路何其远，人间此会稀。空歌日云幕，霜月渐微微。
S江南曲E:妾住越城南，离居不自堪。采花惊曙鸟，摘叶喂春蚕。懒结茱萸带，愁安玳瑁簪。待君消瘦尽，日暮碧江潭。
S陆浑山庄E:归来物外情，负杖阅岩耕。源水看花入，幽林采药行。野人相问姓，山鸟自呼名。去去独吾乐，无然愧此生。
S蓝田山庄E:宦游非吏隐，心事好幽偏。考室先依地，为农且用天。辋川朝伐木，蓝水暮浇田。独与秦山老，相欢春酒前。
S江亭晚望E:浩渺浸云根，烟岚出远村。鸟归沙有迹，帆过浪无痕。望水知柔性，看山欲断魂。纵情犹未已，回马欲黄昏。
S秋晚游普耀寺E:薄暮曲江头，仁祠暂可留。山形无隐霁，野色遍呈秋。荷覆香泉密，藤缘宝树幽。平生厌尘事，过此忽悠悠。
S答李司户夔E:远方来下客，輶轩摄使臣。弄琴宜在夜，倾酒贵逢春。驷马留孤馆，双鱼赠故人。明朝散云雨，遥仰德为邻。
S寄天台司马道士E:卧来生白发，览镜忽成丝。远愧餐霞子，童颜且自持。旧游惜疏旷，微尚日磷缁。不寄西山药，何由东海期。
S过函谷关E:二百四十载，海内何纷纷。六国兵同合，七雄势未分。从成拒秦帝，策决问苏君。鸡鸣将狗盗，论德不论勋。
S送朔方何侍郎E:闻道云中使，乘骢往复还。河兵守阳月，塞虏失阴山。拜职尝随骠，铭功不让班。旋闻受降日，歌舞入萧关。
S送田道士使蜀投龙E:风驭忽泠然，云台路几千。蜀门峰势断，巴字水形连。人隔壶中地，龙游洞里天。赠言回驭日，图画彼山川。
S送许州宋司马赴任E:颍郡水东流，荀陈兄弟游。偏伤兹日远，独向聚星州。河润在明德，人康非外求。当闻力为政，遥慰我心愁。
S送赵司马赴蜀州E:饯子西南望，烟绵剑道微。桥寒金雁落，林曙碧鸡飞。职拜舆方远，仙成履会归。定知和氏璧，遥掩玉轮辉。
S送永昌萧赞府E:柳变曲江头，送君函谷游。弄琴宽别意，酌醴醉春愁。恋本亦何极，赠言微所求。莫令金谷水，不入故园流。
S送李侍御E:行李恋庭闱，乘轺振彩衣。南登指吴服，北走出秦畿。去国夏云断，还乡秋雁飞。旋闻郡计入，更有使臣归。
S饯湖州薛司马E:别驾促严程，离筵多故情。交深季作友，义重伯为兄。镇静移吴俗，风流在汉京。会看陈仲举，从此拜公卿。
S送杜审言E:卧病人事绝，嗟君万里行。河桥不相送，江树远含情。别路追孙楚，维舟吊屈平。可惜龙泉剑，流落在丰城。
S送武进郑明府E:弦歌试宰日，城阙赏心违。北谢苍龙去，南随黄鹄飞。夏云海中出，吴山江上微。甿谣岂云远，从此庆缁衣。
S送姚侍御出使江东E:帝忧河朔郡，南发海陵仓。坐叹青春别，逶迤碧水长。饮冰朝受命，衣锦昼还乡。为问东山桂，无人何自芳。
S留别之望舍弟E:同气有三人，分飞在此晨。西驰巴岭徼，东去洛阳滨。强饮离前酒，终伤别后神。谁怜散花萼，独赴日南春。
S汉江宴别E:汉广不分天，舟移杳若仙。秋虹映晚日，江鹤弄晴烟。积水浮冠盖，遥风逐管弦。嬉游不可极，留恨此山川。
S晚泊湘江E:五岭恓惶客，三湘憔悴颜。况复秋雨霁，表里见衡山。路逐鹏南转，心依雁北还。唯馀望乡泪，更染竹成斑。
S过蛮洞E:越岭千重合，蛮溪十里斜。竹迷樵子径，萍匝钓人家。林暗交枫叶，园香覆橘花。谁怜在荒外，孤赏足云霞。
S经梧州E:南国无霜霰，连年见物华。青林暗换叶，红蕊续开花。春去闻山鸟，秋来见海槎。流芳虽可悦，会自泣长沙。
S渡吴江别王长史E:倚棹望兹川，销魂独黯然。乡连江北树，云断日南天。剑别龙初没，书成雁不传。离舟意无限，催渡复催年。
S泛镜湖南溪E:乘兴入幽栖，舟行日向低。岩花候冬发，谷鸟作春啼。沓嶂开天小，丛篁夹路迷。犹闻可怜处，更在若邪溪。
S游韶州广界寺E:影殿临丹壑，香台隐翠霞。巢飞衔象鸟，砌蹋雨空花。宝铎摇初霁，金池映晚沙。莫愁归路远，门外有三车。
S宿清远峡山寺E:香岫悬金刹，飞泉届石门。空山唯习静，中夜寂无喧。说法初闻鸟，看心欲定猿。寥寥隔尘市，何异武陵源。
S题大庾岭北驿E:阳月南飞雁，传闻至此回。我行殊未已，何日复归来。江静潮初落，林昏瘴不开。明朝望乡处，应见陇头梅。
S度大庾岭E:度岭方辞国，停轺一望家。魂随南翥鸟，泪尽北枝花。山雨初含霁，江云欲变霞。但令归有日，不敢恨长沙。
S端州别袁侍郎E:合浦途未极，端溪行暂临。泪来空泣脸，愁至不知心。客醉山月静，猿啼江树深。明朝共分手，之子爱千金。
S过史正议宅E:旧交此零落，雨泣访遗尘。剑几传好事，池台伤故人。国香兰已歇，里树橘犹新。不见吴中隐，空馀江海滨。
S药E:有卉秘神仙，君臣有礼焉。忻当苦口喻，不畏入肠偏。扁鹊功成日，神农定品年。丹成如可待，鸡犬自闻天。
S咏笛E:羌笛写龙声，长吟入夜清。关山孤月下，来向陇头鸣。逐吹梅花落，含春柳色惊。行观向子赋，坐忆旧邻情。
S咏钟E:既接南邻磬，还随北里笙。平陵通曙响，长乐警宵声。秋至含霜动，春归应律鸣。岂惟恒待扣，金簴有馀清。
S旅宿淮阳亭口号E:日暮风亭上，悠悠旅思多。故乡临桂水，今夜渺星河。暗草霜华发，空亭雁影过。兴来谁与语，劳者自为歌。
S题鉴上人房二首E:落花双树积，芳草一庭春。玩之堪兴异，何必见幽人。晚入应真理，经行尚未回。房中无俗物，林下有青苔。
S伤曹娘二首E:凤飞楼伎绝，鸾死镜台空。独怜脂粉气，犹著舞衣中。河伯怜娇态，冯夷要姝妓。寄言游戏人，莫弄黄河水。
S新年作E:乡心新岁切，天畔独潸然。老至居人下，春归在客先。岭猿同旦暮，江柳共风烟。已似长沙傅，从今又几年。
S剪彩E:驻想持金错，居然作管灰。绮罗纤手制，桃李向春开。拾藻蜂初泊，衔花鸟未回。不言将巧笑，翻逐美人来。
S七夕E:传道仙星媛，年年会水隅。停梭借蟋蟀，留巧付蜘蛛。去昼从云请，归轮伫日输。莫言相见阔，天上日应殊。
S饯唐州高使君赴任E:芳春桃李时，京都物华好。为岳岂不贵，所悲涉远道。远道不可思，宿昔梦见之。赠君双佩刀，日夕视来期。
S慈恩寺九日应制E:帝里重阳节，香园万乘来。却邪萸结佩，献寿菊传杯。塔类承天涌，门疑待佛开。睿词悬日月，长得仰昭回。
S折杨柳E:二月风光半，三边戍不还。年华妾自惜，杨柳为君攀。落絮萦衫袖，垂条拂髻鬟。那堪音信断，流涕望阳关。
S边愁E:九月蓬根断，三边草叶腓。风尘马变色，霜雪剑生衣。客思愁阴晚，边书驿骑归。殷勤凤楼上，还袂及春晖。
S婕妤怨E:不分君恩断，新妆视镜中。容华尚春日，娇爱已秋风。枕席临窗晓，帷屏向月空。年年后庭树，荣落在深宫。
S酬杜麟台春思E:春还上林苑，花满洛阳城。鸳衾夜凝思，龙镜晓含情。忆梦残灯落，离魂暗马惊。可怜朝与暮，楼上独盈盈。
S寄天台司马先生E:闻有三元客，祈仙九转成。人间白云返，天上赤龙迎。尚惜金芝晚，仍攀琪树荣。何年缑岭上，一谢洛阳城。
S唐都尉山池E:曲渚飏轻舟，前溪钓晚流。雁翻蒲叶起，鱼拨荇花游。金子悬湘柚，珠房折海榴。幽寻惜未已，清月半西楼。
S江楼夕望E:试陟江楼望，悠悠去国情。楚山霞外断，汉水月中平。公子留遗邑，夫人有旧城。苍苍烟雾里，何处是咸京。
S秦州薛都督挽词E:十里绛山幽，千年汾水流。碑传门客见，剑是故人留。陇树烟含夕，山门月照秋。古来钟鼎盛，共尽一蒿丘。
S山亭夜宴E:桂宇幽襟积，山亭凉夜永。森沉野径寒，肃穆岩扉静。竹晦南汀色，荷翻北潭影。清兴殊示阑，林端照初景。
S咏风E:肃肃凉景生，加我林壑清。驱烟寻涧户，卷雾出山楹。去来固无迹，动息如有情。日落山水静，为君起松声。
S圣泉宴E:披襟乘石磴，列籍俯春泉。兰气熏山酌，松声韵野弦。影飘垂叶外，香度落花前。兴洽林塘晚，重岩起夕烟。
S寻道观E:芝廛光分野，蓬阙盛规模。碧坛清桂阈，丹洞肃松枢。玉笈三山记，金箱五岳图。苍虬不可得，空望白云衢。
S散关晨度E:关山凌旦开，石路无尘埃。白马高谭去，青牛真气来。重门临巨壑，连拣起崇隈。即今扬策度，非是弃繻回。
S别薛华E:送送多穷路，遑遑独问津。悲凉千里道，凄断百年身。心事同漂泊，生涯共苦辛。无论去与住，俱是梦中人。
S重别薛华E:明月沉珠浦，风飘濯锦川。楼台临绝岸，洲渚亘长天。旅泊成千里，柏遑共百年。穷途唯有泪，还望独潸然。
S游梵宇三觉寺E:杏阁披青磴，雕台控紫岑。叶齐山路狭，花积野坛深。萝幌栖禅影，松门听梵音。遽忻陪妙躅，延赏涤烦襟。
S麻平晚行E:百年怀土望，千里倦游情。高低寻戍道，远近听泉声。漳叶才分色，山花不辨名。羁心何处尽，风急暮猿清。
S送卢主簿E:穷途非所恨，虚室自相依。城阙居年满，琴尊俗事稀。开襟方未已，分袂忽多违。东岩富松竹，岁暮幸同归。
S饯韦兵曹E:征骖临野次，别袂惨江垂。川霁浮烟敛，山明落照移。鹰风凋晚叶，蝉露泣秋枝。亭皋分远望，延想间云涯。
S白下驿饯唐少府E:下驿穷交日，昌亭旅食年。相知何用早，怀抱即依然。浦楼低晚照，乡路隔风烟。去去如何道，长安在日边。
S杜少府之任蜀州E:城阙辅三秦，风烟望五津。与君离别意，同是宦游人。海内存知己，天涯若比邻。无为在岐路，儿女共沾巾。
S仲春郊外E:东园垂柳径，西堰落花津。物色连三月，风光绝四邻。鸟飞村觉曙，鱼戏水知春。初晴山院里，何处染嚣尘。
S郊兴E:空园歌独酌，春日赋亲居。泽兰侵小径，河柳覆长渠。雨去花光湿，风归叶影疏。山人不惜醉，唯畏绿尊虚。
S郊园即事E:烟霞春旦赏，松竹故年心。断山疑画障，悬溜泻鸣琴。草遍南亭合，花开北院深。闲居饶酒赋，随兴欲抽簪。
S观佛迹寺E:莲座神容俨，松崖圣趾馀。年长金迹浅，地久石文疏。颓华临曲磴，倾影赴前除。共嗟陵谷远，俄视化城虚。
S山居晚眺赠王道士E:金坛疏俗宇，玉洞侣仙群。花枝栖晚露，峰叶度晴云。斜照移山影，回沙拥籀文。琴尊方待兴，竹树已迎曛。
S八仙径E:柰园欣八正，松岩访九仙。援萝窥雾术，攀林俯云烟。代北鸾骖至，辽西鹤骑旋。终希脱尘网，连翼下芝田。
S春日还郊E:闲情兼嘿语，携杖赴岩泉。草绿萦新带，榆青缀古钱。鱼床侵岸水，鸟路入山烟。还题平子赋，花树满春田。
S对酒春园作E:投簪下山阁，携酒对河梁。陕水牵长镜，高花送断香。繁莺歌似曲，疏蝶舞成行。自然催一醉，非但阅年光。
S观内怀仙E:玉架残书隐，金坛旧迹迷。牵花寻紫涧，步叶下清溪。琼浆犹类乳，石髓尚如泥。自能成羽翼，何必仰云梯。
S秋日别王长史E:别路馀千里，深恩重百年。正悲西候日，更动北梁篇。野色笼寒雾，山光敛暮烟。终知难再奉，怀德自潸然。
S长柳E:晨征犯烟磴，夕憩在云关。晚风清近壑，新月照澄湾。郊童樵唱返，津叟钓歌还。客行无与晤，赖此释愁颜。
S羁游饯别E:客心悬陇路，游子倦江干。槿丰朝砌静，筱密夜窗寒。琴声销别恨，风景驻离欢。宁觉山川远，悠悠旅思难。
S易阳早发E:饬装侵晓月，奔策候残星。危阁寻丹障，回梁属翠屏。云间迷树影，雾里失峰形。复此凉飙至，空山飞夜萤。
S焦岸早行和陆四E:侵星违旅馆，乘月戒征俦。复嶂迷晴色，虚岩辨暗流。猿吟山漏晓，萤散野风秋。故人渺何际，乡关云雾浮。
S深湾夜宿E:津涂临巨壑，村宇架危岑。堰绝滩声隐，风交树影深。江童暮理楫，山女夜调砧。此时故乡远，宁知游子心。
S伤裴录事丧子E:兰阶霜候早，松露穸台深。魄散珠胎没，芳销玉树沉。露文晞宿草，烟照惨平林。芝焚空叹息，流恨满籝金。
S临江二首E:泛泛东流水，飞飞北上尘。归骖将别棹，俱是倦游人。去骖嘶别路，归棹隐寒洲。江皋木叶下，应想故城秋。
S江亭夜月送别二首E:江送巴南水，山横塞北云。津亭秋月夜，谁见泣离群。乱烟笼碧砌，飞月向南端。寂寂离亭掩，江山此夜寒。
S九日怀封元寂E:九日郊原望，平野遍霜威。兰气添新酌，花香染别衣。九秋良会少，千里故人稀。今日龙山外，当忆雁书归。
S云E:大梁白云起，氛氲殊未歇。锦文触石来，盖影凌天发。烟煴万年树，掩映三秋月。会入大风歌，从龙赴圆阙。
S甘露殿侍宴应制E:月宇临丹地，云窗网碧纱。御筵陈桂醑，天酒酌榴花。水向浮桥直，城连禁苑斜。承恩恣欢赏，归路满烟霞。
S幸白鹿观应制E:驻跸三天路，回旃万仞谿。真庭群帝飨，洞府百灵栖。玉酒仙垆酿，金方暗壁题。伫看青鸟入，还陟紫云梯。
S同赋山居七夕E:明月青山夜，高天白露秋。花庭开粉席，云岫敞针楼。石类支机影，池似泛槎流。暂惊河女鹊，终狎野人鸥。
S送崔主簿赴沧州E:紫陌追随日，青门相见时。宦游从此去，离别几年期。芳桂尊中酒，幽兰下调词。他乡有明月，千里照相思。
S晚景怅然简二三子E:楚客秋悲动，梁台夕望赊。梧桐稍下叶，山桂欲开花。气引迎寒露，光收向晚霞。长歌白水曲，空对绿池毕。
S又送别E:岐路方为客，芳尊暂解颜。人随转蓬去，春伴落梅还。白云度汾水，黄河绕晋关。离心不可问，宿昔鬓成斑。
S春日游苑喜雨应诏E:园楼春正归，入苑弄芳菲。密雨迎仙步，低云拂御衣。危花沾易落，度鸟湿难飞。膏泽登千庾，欢情遍九围。
S九日应制得欢字E:令节三秋晚，重阳九日欢。仙杯还泛菊，宝馔且调兰。御气云霄近，乘高宇宙宽。今朝万寿引，宜向曲中弹。
S二月奉教作E:柳陌莺初啭，梅梁燕始归。和风泛紫若，柔露濯青薇。日艳临花影，霞翻入浪晖。乘春重游豫，淹赏玩芳菲。
S三月奉教作E:银井桐花发，金堂草色齐。韶光爱日宇，淑气满风蹊。蝶影将花乱，虹文向水低。芳春随意晚，佳赏日无暌。
S四月奉教作E:暄籥三春谢，炎钟九夏初。润浮梅雨夕，凉散麦风馀。叶暗庭帏满，花残院锦疏。胜情多赏托，尊酒狎林箊。
S五月奉教作E:绿树炎氛满，朱楼夏景长。池含冻雨气，山映火云光。果院新樱熟，花庭曙槿芳。欲逃三伏暑，还泛十旬觞。
S八月奉教作E:春叶秋风起，苍葭晓露团。鹤鸣初警候，雁上欲凌寒。月镜如开匣，云缨似缀冠。清尊对旻序，高宴有馀欢。
S九月奉教作E:曲池朝下雁，幽砌夕吟蛩。叶径兰芳尽，花潭菊气浓。寒催四序律，霜度九秋钟。还当明月夜，飞盖远相从。
S十月奉教作E:白藏初送节，玄律始迎冬。林枯黄叶尽，水耗绿池空。霜待临庭月，寒随入牖风。别有欢娱地，歌舞应丝桐。
S十一月奉教作E:凝阴结暮序，严气肃长飙。霜犯狐裘夕，寒侵兽火朝。冰深遥架浦，雪冻近封条。平原已从猎，日暮整还镳。
S十二月奉教作E:玉烛年行尽，铜史漏犹长。池冷凝宵冻，庭寒积曙霜。兰心未动色，梅馆欲含芳。裴回临岁晚，顾步伫春光。
S武三思挽歌E:玉匣金为缕，银钩石作铭。短歌伤薤曲，长暮泣松扃。事往昏朝雾，人亡折夜星。忠贤良可惜，图画入丹青。
S日E:旦出扶桑路，遥升若木枝。云间五色满，霞际九光披。东陆苍龙驾，南郊赤羽驰。倾心比葵藿，朝夕奉光曦。
S月E:桂满三五夕，蓂开二八时。清辉飞鹊鉴，新影学蛾眉。皎洁临疏牖，玲珑鉴薄帷。愿言从爱客，清夜幸同嬉。
S星E:蜀郡灵槎转，丰城宝剑新。将军临北塞，天子入西秦。未作三台辅，宁为五老臣。今宵颍川曲，谁识聚贤人。
S风E:落日生蘋末，摇扬遍远林。带花疑凤舞，向竹似龙吟。月动临秋扇，松清入夜琴。若至兰台下，还拂楚王襟。
S云E:英英大梁国，郁郁秘书台。碧落从龙起，青山触石来。官名光邃古，盖影耿轻埃。飞感高歌发，威加四海回。
S烟E:瑞气凌青阁，空濛上翠微。迥浮双阙路，遥拂九仙衣。桑柘迎寒色，松篁暗晚晖。还当紫霄上，时接彩鸾飞。
S露E:滴沥明花苑，葳蕤泫竹丛。玉垂丹棘上，珠湛绿荷中。夜警千年鹤，朝零七月风。愿凝仙掌内，长奉未央宫。
S雾E:曹公迷楚泽，汉帝出平城。涿鹿妖氛静，丹山霁色明。类烟飞稍重，方雨散还轻。倘入非熊兆，宁思玄豹情。
S雨E:西北云肤起，东南雨足来。灵童出海见，神女向台回。斜影风前合，圆文水上开。十旬无破块，九土信康哉。
S雪E:瑞雪惊千里，同云暗九霄。地疑明月夜，山似白云朝。逐舞花光动，临歌扇影飘。大周天阙路，今日海神朝。
S山E:地镇标神秀，峨眉上翠氛。泉飞一道带，峰出半天云。古壁丹青色，新花绮绣纹。已开封禅所，希谒圣明君。
S石E:宗子维城固，将军饮羽威。岩花鉴里发，云叶锦中飞。入宋星初陨，过湘燕早归。倘因持补极，宁复想支机。
S野E:凤出秦郊迥，鹑飞楚塞空。苍梧云影去，涿鹿雾光通。草暗少原绿，花明入蜀红。谁言版筑士，犹处傅岩中。
S田E:贡禹怀书日，张衡作赋辰。杏花开凤轸，菖叶布龙鳞。瑞麦两岐秀，嘉禾同颖新。宁知帝王力，击壤自安贫。
S道E:铜驼分巩洛，剑阁低临邛。紫徼三千里，青楼十二重。玉关尘似雪，金穴马如龙。今日中衢上，尧尊更可逢。
S海E:习坎疏丹壑，朝宗合紫微。三山巨鳌涌，万里大鹏飞。楼写春云色，珠含明月辉。会因添雾露，方逐众川归。
S江E:日夕三江望，灵潮万里回。霞津锦浪云，月浦练花开。湍似黄牛去，涛从白马来。英灵已杰出，谁识卿云才。
S洛E:九洛韶光媚，三川物候新。花明丹凤浦，日映玉鸡津。元礼期仙客，陈王睹丽人。神龟方锡瑞，绿字重来臻。
S城E:四塞称天府，三河建洛都。飞云霭层阙，白日丽南隅。独下仙人凤，群惊御史乌。何辞一万里，边徼捍匈奴。
S门E:奕奕彤闱下，煌煌紫禁隈。阿房万户列，阊阖九重开。疏广遗荣去，于公待驷来。讵知金马侧，方朔有奇才。
S市E:闤闠开三市，旗亭起百寻。渐离初击筑，司马正弹琴。细柳龙鳞映，长槐兔月阴。徒知观卫玉，讵肯挂秦巾。
S井E:玉甃谈仙客，铜台赏魏君。蜀都宵映火，杞国旦生云。向日莲花净，含风李树薰。已开千里国，还聚五星文。
S宅E:寂寞蓬蒿径，喧喧湫隘庐。屡隆长者辙，时引故人车。孟母迁邻罢，将军辞第初。谁怜草玄处，独对一床书。
S池E:彩棹浮太液，清觞醉习家。诗情对明月，云曲拂流霞。烟散龙形净，波含凤影斜。安仁动秋兴，鱼鸟思空赊。
S楼E:百尺重城际，千寻大道隈。汉宫井干起，吴国落星开。笛怨绿珠去，箫随弄玉来。销忧聊暇日，谁识仲宣才。
S桥E:乌鹊填应满，黄公去不归。势疑虹始见，形似雁初飞。妙应七星制，高分半月辉。秦王空构石，仙岛远难依。
S经E:汉室鸿儒盛，邹堂大义明。五千道德阐，三百礼仪成。青紫方拾芥，黄金徒满籝。谁知怀逸辩，重席冠群英。
S史E:马记天官设，班图地里新。善谈方亹亹，青简见彬彬。方朔初闻汉，荆轲昔向秦。正辞堪载笔，终冀作良臣。
S诗E:都尉仙凫远，梁王驷马来。扇中纨素制，机上锦纹回。天子三章传，陈王七步才。缁衣久擅美，祖德信悠哉。
S赋E:布义孙卿子，登高楚屈平。铜台初下笔，乐观正飞缨。乍有凌云势，时闻掷地声。造端长体物，无复大夫名。
S书E:削简龙文见，临池鸟迹舒。河图八卦出，洛范九畴初。垂露春光满，崩云骨气馀。请君看入木，一寸乃非虚。
S纸E:妙迹蔡侯施，芳名左伯驰。云飞锦绮落，花发缥红披。舒卷随幽显，廉方合轨仪。莫惊反掌字，当取葛洪规。
S笔E:握管门庭侧，含毫山水隈。霜辉简上发，锦字梦中开。鹦鹉摛文至，麒麟绝句来。何当遇良史，左右振奇才。
S砚E:左思裁赋日，王充作论年。光随锦文发，形带石岩圆。积润循毫思，开池小学前。君苗徒见爇，谁咏士衡篇。
S墨E:长安分石炭，上党结松心。绕画蝇初落，含滋绶更深。悲丝光易染，叠素彩还沉。别有张芝学，书池幸见临。
S剑E:我有昆吾剑，求趋夫子庭。白虹时切玉，紫气夜干星。锷上芙蓉动，匣中霜雪明。倚天持报国，画地取雄名。
S刀E:列辟鸣鸾至，惟良佩犊旋。带环疑写月，引鉴似含泉。入梦华梁上，含锋彩笔前。莫惊一百炼，特拟定三边。
S箭E:汉甸初收羽，燕城忽解围。影随流水急，光带落星飞。夏列三成范，尧沉九日辉。断蛟云梦泽，希为识忘归。
S弹E:侠客持苏合，佳游满帝乡。避丸深可诮，求炙遂难忘。金迸疑星落，珠沉似月光。谁知少孺子，将此见吴王。
S弩E:挺质本轩皇，申威振远方。机张惊雉雊，玉彩耀星芒。高鸟行应尽，清猿坐见伤。苏秦六百步，持此说韩王。
S旗E:桂影承宵月，虹辉接曙云。纵横齐八阵，舒卷引三军。日薄蛟龙影，风翻鸟隼文。谁知怀勇志，蟠地几缤纷。
S旌E:告善康庄侧，求贤市肆中。拥麾分彩雉，持节曳丹虹。影丽天山雪，光摇朔寒风。方知美周政，抗旆赋车攻。
S鼓E:舜日谐鼗响，尧年韵土声。向楼疑吹击，震谷似雷惊。仙鹤排门起，灵鼍带水鸣。乐云行已奏，礼曰冀相成。
S弓E:桃文称辟恶，桑质表初生。宛转雕鞬际，依稀半月明。遥弯落雁影，虚引怯猿声。徒切乌号思，攀龙遂不成。
S琴E:名士竹林隈，鸣琴宝匣开。风前中散至，月下步兵来。淮海多为室，梁岷旧作台。子期如可听，山水响馀哀。
S瑟E:伏羲初制法，素女昔传名。流水嘉鱼跃，丛台舞凤惊。嘉宾饮未极，君子娱俱并。倘入丘之户，应知由也情。
S琵琶E:朱丝闻岱谷，铄质本多端。半月分弦出，丛花拂面安。将军曾制曲，司马屡陪观。本是胡中乐，希君马上弹。
S筝E:蒙恬芳轨设，游楚妙弹开。新曲帐中发，清音指下来。钿装模六律，柱列配三才。莫听西秦奏，筝筝有剩哀。
S笙E:悬匏曲沃上，孤筱汶阳隈。形写歌鸾翼，声随舞凤衰。欢娱分北里，纯孝即南陔。今日虞音奏，跄跄鸟兽来。
S歌E:汉帝临汾水，周仙去洛滨。郢中吟白雪，梁上绕飞尘。响发行云驻，声随子夜新。愿君听扣角，当自识贤臣。
S舞E:妙伎游金谷，佳人满石城。霞衣席上转，花岫雪前朝。仪凤谐清曲，回鸾应雅声。非君一愿重，谁赏素腰轻。
S珠E:灿烂金舆侧，玲珑玉殿隈。昆池明月满，合浦夜光回。彩逐灵蛇转，形随舞凤来。甘泉宫起罢，花媚望风台。
S玉E:映石先过魏，连城欲向秦。洛阳陪胜友，燕赵类佳人。方水晴虹媚，常山瑞马新。徒为卞和识，不遇楚王珍。
S金E:南楚标前贡，西秦识旧城。祭天封汉岭，掷地警孙声。向日披沙净，含风振铎鸣。方同杨伯起，独有四知名。
S银E:思妇屏辉掩，游人烛影长。玉壶初下箭，桐井共安床。色带长河色，光浮满月光。灵山有珍瓮，仙阙荐君王。
S钱E:汉日五铢建，姬年九府流。天龙带泉宝，地马列金沟。赵壹囊初乏，何曾箸欲收。金门应入论，玉井冀来求。
S锦E:汉使巾车远，河阳步障陈。云浮仙石日，霞满蜀江春。机迥回文巧，绅兼束发新。若逢楚王贵，不作夜行人。
S罗E:妙舞随裙动，行歌入扇清。莲花依帐发，秋月鉴帷明。云薄衣初卷，蝉飞翼转轻。若珍三代服，同擅绮纨名。
S绫E:金缕通秦国，为裘指魏君。落花遥写雾，飞鹤近图云。马眼冰凌影，竹根雪霰文。何当画秦女，烟际坐氤氲。
S布E:御绩创羲黄，缁冠表素王。瀑飞临碧海，火浣擅炎方。孙被登三相，刘衣阐四方。伫因舂斗粟，来晓棣华芳。
S舟E:征棹三江暮，连樯万里回。相乌风际转，画鹢浪前开。羽客乘霞至，仙人弄月来。何当同传说，特展巨川材。
S车E:天子驭金根，蒲轮辟四门。五神趋雪至，双毂似雷奔。丹凤栖金辖，非熊载宝轩。无阶忝虚左，珠乘奉王言。
S床E:传闻有象床，畴昔献君王。玳瑁千金起，珊瑚七宝妆。桂筵含柏馥，兰席拂沉香。愿奉罗帷夜，长乘秋月光。
S席E:辟席承宣父，重筵揖戴公。桂香浮半月，兰气袭回风。舞拂丹霞上，歌清白雪中。伫将文绮色，舒卷帝王宫。
S帷E:久闭先生户，高褰太守车。罗将翡翠合，锦逐凤皇舒。明月弹琴夜，清风入幌初。方知决胜策，黄石受兵书。
S帘E:清风时入燕，紫殿几含秋。暧暧笼铃阁，纤纤上玉钩。窗中翡翠动，户外水精浮。巧作盘龙势，长迎飞燕游。
S屏E:洞彻琉璃蔽，威纡屈膝回。锦中云母列，霞上织成开。山水含春动，神仙倒景来。修身兼竭节，谁识作铭才。
S被E:桂友寻东阁，兰交聚北堂。象筵分锦绣，罗荐合鸳鸯。光逸偷眠稳，王章泣恨长。孔怀欣共寝，棣萼几含芳。
S鉴E:明鉴掩尘埃，含情照魏台。日中乌鹊至，花里凤凰来。玉彩疑冰彻，金辉似月开。方知乐彦辅，自有鉴人才。
S扇E:翟羽旧传名，蒲葵价不轻。花芳不满面，罗薄讵障声。御热含风细，临秋带月明。同心如可赠，持表合欢情。
S烛E:兔月清光隐，龙盘画烛新。三星花入夜，四序玉调晨。浮炷依罗幌，吹香匝绮茵。若逢燕国相，持用举贤人。
S酒E:孔坐洽良俦，陈筵几献酬。临风竹叶满，湛月桂香浮。每接高阳宴，长陪河朔游。会从玄石饮，云雨出圆丘。
S兰E:虚室重招寻，忘言契断金。英浮汉家酒，雪俪楚王琴。广殿轻香发，高台远吹吟。河汾应擢秀，谁肯访山阴。
S菊E:玉律三秋暮，金精九日开。荣舒洛媛浦，香泛野人怀。靃靡寒潭侧，丰茸晓岸隈。黄花今日晚，无复白衣来。
S竹E:高簳楚江濆，婵娟合曙氛。白花摇凤影，青节动龙文。叶扫东南日，枝捎西北云。谁知湘水上，流泪独思君。
S藤E:吐吐依松磴，舒苗长石台。神农尝药罢，质子寄书来。色映蒲萄架，花分竹叶杯。金堤不见识，玉润几重开。
S萱E:屣步寻芳草，忘忧自结丛。黄英开养性，绿叶正依笼。色湛仙人露，香传少女风。还依北堂下，曹植动文雄。
S茅E:楚甸供王日，衡阳入贡年。麏包青野外，鸱啸绮楹前。尧帝成茨罢，殷汤祭雨旋。方期大君锡，不惧小巫捐。
S荷E:新溜满澄陂，圆荷影若规。风来香气远，日落盖阴移。鱼戏排缃叶，龟浮见绿池。魏朝难接采，楚服但同披。
S萍E:二月虹初见，三春蚁正浮。青蘋含吹转，紫帝带波流。屡逐明神荐，常随旅客游。既能甜似蜜，还绕楚王舟。
S菱E:钜野韶光暮，东平春溜通。影摇江浦月，香引棹歌风。日色翻池上，潭花发镜中。五湖多赏乐，千里望难穷。
S瓜E:欲识东陵味，青门五色瓜。龙蹄远珠履，女臂动金花。六子方呈瑞，三仙实可嘉。终朝奉絺绤，谒帝伫非赊。
S松E:郁郁高岩表，森森幽涧陲。鹤栖君子树，风拂大夫枝。百尺条阴合，千年盖影披。岁寒终不改，劲节幸君知。
S桂E:未植银宫里，宁移玉殿幽。枝生无限月，花满自然秋。侠客条为马，仙人叶作舟。愿君期道术，攀折可淹留。
S槐E:暮律移寒火，春宫长旧栽。叶生驰道侧，花落凤庭隈。烈士怀忠触，鸿儒访业来。何当赤墀下，疏干拟三台。
S柳E:杨柳郁氤氲，金堤总翠氛。庭前花类雪，楼际叶如云。列宿分龙影，芳池写凤文。短箫何以奏，攀折为思君。
S桐E:孤秀峰阳岑，亭亭出众林。春光杂凤影，秋月弄圭阴。高映龙门迥，双依玉井深。不因将入爨，谁谓作鸣琴。
S桃E:独有成蹊处，秾华发井傍。山风凝笑脸，朝露泫啼妆。隐士颜应改，仙人路渐长。还欣上林苑，千岁奉君王。
S李E:潘岳闲居日，王戎戏陌辰。蝶游芳径馥，莺啭弱枝新。叶暗青房晚，花明玉井春。方知有灵干，特用表真人。
S梨E:擅美玄光侧，传芳瀚海中。凤文疏象郁，花影丽新丰。色对瑶池紫，甘依大谷红。若令逢汉主，还冀识张公。
S梅E:大庾敛寒光，南枝独早芳。雪含朝暝色，风引去来香。妆面回青镜，歌尘起画梁。若能遥止渴，何暇泛琼浆。
S橘E:万里盘根植，千秋布叶繁。既荣潘子赋，方重陆生言。玉花含霜动，金衣逐吹翻。愿辞湘水曲，长茂上林园。
S凤E:有鸟居丹穴，其名曰凤凰。九苞应灵瑞，五色成文章。屡向秦楼侧，频过洛水阳。鸣岐今日见，阿阁伫来翔。
S鹤E:黄鹤远联翩，从鸾下紫烟。翱翔一万里，来去几千年。已憩青田侧，时游丹禁前。莫言空警露，犹冀一闻天。
S乌E:日路朝飞急，霜台夕影寒。联翩依月树，迢递绕风竿。白首何年改，青琴此夜弹。灵台如可托，千里向长安。
S鹊E:不分荆山抵，甘从石印飞。危巢畏风急，绕树觉星稀。喜逐行人至，愁随织女归。倘游明镜里，朝夕动光辉。
S雁E:春晖满朔方，归雁发衡阳。望月惊弦影，排云结阵行。往还倦南北，朝夕苦风霜。寄语能鸣侣，相随入帝乡。
S凫E:飒沓睢阳涘，浮游汉水隈。钱飞出井见，鹤引入琴哀。李陵赋诗罢，王乔曳舄来。何当归太液，翱集动成雷。
S莺E:芳树杂花红，群莺乱晓空。声分折杨吹，娇韵落梅风。写啭清弦里，迁乔暗木中。友生若可冀，幽谷响还通。
S雉E:白雉振朝声，飞来表太平。楚郊疑凤出，陈宝若鸡鸣。童子怀仁至，中郎作赋成。冀君看饮啄，耿介独含情。
S燕E:天女伺辰至，玄衣澹碧空。差池沐时雨，颉颃舞春风。相贺雕阑侧，双飞翠幕中。勿惊留爪去，犹冀误吴宫。
S雀E:大厦初成日，嘉宾集杏梁。衔书表周瑞，入幕应王祥。暮宿江城里，朝游涟水傍。愿齐鸿鹄至，希逐凤凰翔。
S龙E:衔烛耀幽都，含章拟凤雏。西秦饮渭水，东洛荐河图。带火移星陆，升云出鼎湖。希逢圣人步，庭阙正晨趋。
S麟E:汉祀应祥开，鲁郊西狩回。奇音中钟吕，成角喻英才。画像临仙阁，藏书入帝台。若惊能吐浦，为待凤凰来。
S象E:郁林开郡毕，维扬作贡初。万推方演梦，惠子正焚书。执燧奔吴战，量舟入魏墟。六牙行致远，千叶奉高居。
S马E:天马本来东，嘶惊御史骢。苍龙遥逐日，紫燕迥追风。明月来鞍上，浮云落盖中。得随穆天子，何假唐成公。
S牛E:齐歌初入相，燕阵早横功。欲向桃林下，先过梓树下。在吴频喘月，奔梦屡惊风。不用五丁士，如何九折通。
S豹E:车法肇宗周，鼷文阐大猷。还将君子变，来蕴太公筹。委质超羊鞟，飞名列虎侯。若令逢雨露，长隐南山幽。
S熊E:导洛宜阳右，乘春别馆前。昭仪忠汉日，太傅翊周年。列射三侯满，兴师七步旋。莫言舒紫褥，犹异饮清泉。
S鹿E:涿鹿闻中冀，秦原辟帝畿。柰花开旧苑，萍叶蔼前诗。道士乘仙日，先生折角时。方怀丈夫志，抗首别心期。
S羊E:绝饮惩浇俗，行驱梦逸材。仙人拥石去，童子驭车来。夜玉含星动，晨毡映雪开。莫言鸿渐力，长牧上林隈。
S兔E:上蔡应初击，平风远不稀。目随槐叶长，形逐桂条飞。汉月澄秋色，梁园映雪辉。唯当感纯孝，郛郭引兵威。
S中秋月二首E:盈缺青冥外，东风万古吹。何人种丹桂，不长出轮枝。圆魄上寒空，皆言四海同。安知千里外，不有雨兼风。
S望春亭侍游应诏E:帝出明光殿，天临太液池。尧樽随步辇，舜乐绕行麾。万寿祯祥献，三春景物滋。小臣同酌海，歌颂答无为。
S宿羽亭侍宴应制E:步辇千门出，离宫二月开。风光新柳报，宴赏落花催。碧水摇空阁，青山绕吹台。圣情留晚兴，歌管送馀怀。
S赋得妾薄命E:草绿长门掩，苔青永巷幽。宠移新爱夺，泪落故情留。啼鸟惊残梦，飞花搅独愁。自怜春色罢，团扇复迎秋。
S登襄阳城E:旅客三秋至，层城四望开。楚山横地出，汉水接天回。冠盖非新里，章华即旧台。习池风景异，归路满尘埃。
S旅寓安南E:交趾殊风候，寒迟暖复催。仲冬山果熟，正月野花开。积雨生昏雾，轻霜下震雷。故乡逾万里，客思倍从来。
S春日怀归E:心是伤归望，春归异往年。河山鉴魏阙，桑梓忆秦川。花杂芳园鸟，风和绿野烟。更怀欢赏地，车马洛桥边。
S代张侍御伤美人E:二八泉扉掩，帷屏宠爱空。泪痕消夜烛，愁绪乱春风。巧笑人疑在，新妆曲未终。应怜脂粉气，留著舞衣中。
S送高郎中北使E:北狄愿和亲，东京发使臣。马衔边地雪，衣染异方尘。岁月催行旅，恩荣变苦辛。歌钟期重锡，拜手落花春。
S都尉山亭E:紫藤萦葛藟，绿刺罥蔷薇。下钓看鱼跃，探巢畏鸟飞。叶疏荷已晚，枝亚果新肥。胜迹都无限，只应伴月归。
S夏日过郑七山斋E:共有樽中好，言寻谷口来。薜萝山径入，荷芰水亭开。日气含残雨，云阴送晚雷。洛阳钟鼓至，车马系迟回。
S送崔融E:君王行出将，书记远从征。祖帐连河阙，军麾动洛城。旌旃朝朔气，茄吹夜边声。坐觉烟尘扫，秋风古北平。
S经行岚州E:北地春光晚，边城气候寒。往来花不发，新旧雪仍残。水作琴中听，山疑画里看。自惊牵远役，艰难促征鞍。
S重九日宴江阴E:蟋蟀期归晚，茱萸节候新。降霜青女月，送酒白衣人。高兴要长寿，卑栖隔近臣。龙沙即此地，旧俗坐为邻。
S除夜有怀E:故节当歌守，新年把烛迎。冬氛恋虬箭，春色候鸡鸣。兴尽闻壶覆，宵阑见斗横。还将万亿寿，更谒九重城。
S晦日宴游E:日晦随蓂荚，春情著杏花。解绅宜就水，张幕会连沙。歌管风轻度，池台日半斜。更看金谷骑，争向石崇家。
S七夕E:白露含明月，青霞断绛河。天街七襄转，阁道二神过。袨服锵环珮，香筵拂绮罗。年年今夜尽，机杼别情多。
S咏日E:沧海十枝晖，悬圃重轮庆。蕣华发晨楹，菱彩翻朝镜。忽遇惊风飘，自有浮云映。更也人皆仰，无待挥戈正。
S咏月E:北堂未安寝，西园聊骋望。玉户照罗帏，珠轩明绮障。别客长安道，思妇高楼上。所愿君莫违，清风时可访。
S咏星E:历历东井舍，昭昭右掖垣。云际龙文出，池中鸟色翻。流辉下月路，坠影入河源。方知颍川集，别有太丘门。
S咏风E:萧萧度阊阖，习习下庭闱。花蝶自飘舞，兰蕙生光辉。相乌正举翼，退鹢已惊飞。方从列子御，更逐浮云归。
S咏云E:帝乡白云起，飞盖上天衢。带月绮罗映，从风枝叶敷。参差过层阁，倏忽下苍梧。因风望既远，安得久踟蹰。
S咏雪E:天山飞雪度，言是浇花朝。惜哉不我与，萧索从风飘。鲜洁凌纨素，纷糅下枝条。良时竟何在，坐见容华销。
S咏露E:夜色凝仙掌，晨甘下帝庭。不觉九秋至，远向三危零。芦渚花初白，葵园叶尚清。晞阳一洒惠，方愿益沧溟。
S咏雾E:苍山寂已暮，翠观黯将沉。终南晨豹隐，巫峡夜猿吟。天寒气不歇，景晦色方深。待访公超市，将予赴华阴。
S咏琴E:昔在龙门侧，谁想凤鸣时。雕琢今为器，宫商不自持。巴人缓疏节，楚客弄繁丝。欲作高张引，翻成下调悲。
S怨情E:玉关芳信断，兰闺锦字新。愁来好自抑，念切已含嚬。虚牖风惊梦，空床月厌人。归期倘可促，勿度柳园春。
S故洛阳城侍宴应制E:游豫停仙跸，登临对晚晴。川凫连倒影，岩鸟应虚声。野奏风成曲，山居云作缨。今朝丘壑上，高兴小蓬瀛。
S春日洛阳城侍宴E:南山开宝历，北渚对芳蹊。的历风梅度，参差露草低。尧樽临上席，舜乐下前溪。任重由来醉，乘酣志转迷。
S秋夜望月E:明月有馀鉴，羁人殊未安。桂含秋树晚，波入夜池寒。灼灼云枝净，光光草露团。所思迷所在，长望独长叹。
S正月十五夜E:火树银花合，星桥铁锁开。暗尘随马去，明月逐人来。游伎皆秾李，行歌尽落梅。金吾不禁夜，玉漏莫相催。
S咏雾E:氤氲起洞壑，遥裔匝平畴。乍似含龙剑，还疑映蜃楼。拂林随雨密，度径带烟浮。方谢公超步，终从彦辅游。
S咏虹E:纡馀带星渚，窈窕架天浔。空因壮士见，还共美人沉。逸照含良玉，神花藻瑞金。独留长剑彩，终负昔贤心。
S咏霜E:金祇暮律尽，玉女暝氛归。孕冷随钟彻，飘华逐剑飞。带日浮寒影，乘风进晚威。自有贞筠质，宁将庶草腓。
S咏井E:玲珑映玉槛，澄澈泻银床。流声集孔雀，带影出羵羊。桐落秋蛙散，桃舒春锦芳。帝力终何有，机心庶此忘。
S咏石E:济北甄神贶，河西濯锦文。声应天池雨，影触岱宗云。燕归犹可候，羊起自成群。何当握灵髓，高枕绝嚣氛。
S塞上E:塞外虏尘飞，频年出武威。死生随玉剑，辛苦向金微。久戍人将老，长征马不肥。仍闻酒泉郡，已合数重围。
S二月乐游诗E:二月芳游始，开轩望晓池。绿兰日吐叶，红蕊向盈枝。柳色行将改，君心幸莫移。阳春遽多意，唯愿两人知。
S十月乐游诗E:十月严阴盛，霜气下玉台。罗衣差自解，绮帐待君开。银箭更筹缓，金炉香气来。愁仍夜未几，已使炭成灰。
S凤台曲E:凤台何逶迤，嬴女管参差。一旦彩云至，身去无还期。遗曲此台上，世人多学吹。一吹一落泪，至今怜玉姿。
S孝和皇帝挽歌E:新命千龄启，鸿图累圣馀。天行应潜跃，帝出受图书。礼若传尧旧，功疑复夏初。梦游长不返，何国是华胥。
S关山月E:月生西海上，气逐边风壮。万里度关山，苍茫非一状。汉兵开郡国，胡马窥亭障。夜夜闻悲笳，征人起南望。
S咏宝剑E:宝剑出昆吾，龟龙夹采珠。五精初献术，千户竞沦都。匣气冲牛斗，山形转辘轳。欲知天下贵，持此问风胡。
S吴中好风景E:洛渚问吴潮，吴门想洛桥。夕烟杨柳岸，春水木兰桡。城邑高楼近，星辰北斗遥。无因生羽翼，轻举托还飙。
S户部尚书崔公挽歌E:八座图书委，三台章奏盈。举杯常有劝，曳履忽无声。市若荆州罢，池如薛县平。空馀济南剑，天子署高名。
S韦长史挽词E:日落桑榆下，寒生松柏中。冥冥多苦雾，切切有悲风。京兆新阡辟，扶阳甲第空。郭门从此去，荆棘渐蒙笼。
S侍从途中口号应制E:疵贱出山东，忠贞任土风。因敷河朔藻，得奉洛阳宫。一顾侍御史，再顾给事中。常愿粉肌骨，特答造化功。
S三日曲水侍宴应制E:三月重三日，千春续万春。圣泽如东海，天文似北辰。荷叶珠盘净，莲花宝盖新。陛下制万国，臣作水心人。
S饯唐州高使君赴任E:桐柏膺新命，芝兰惜旧游。鸣皋夜鹤在，迁木早莺求。传拥淮源路，尊空灞水流。落花纷送远，春色引离忧。
S饯许州宋司马赴任E:昔吾游箕山，朅来涉颍水。复有许由庙，迢迢白云里。闻君佐繁昌，临风怅怀此。傥到平舆泉，寄谢干将里。
S安乐公主移入新宅E:星桥他日创，仙榜此时开。马向铺钱埒，箫闻奏玉台。人疑卫叔美，客似长卿才。借问游天使，谁能取石回。
S侍宴长宁公主东庄E:公主林亭地，清晨降玉舆。画桥飞渡水，仙阁涌临虚。晴新看蛱蝶，夏早摘芙蕖。文酒娱游盛，忻叨侍从馀。
S奉和幸白鹿观应制E:玄游乘落晖，仙宇蔼霏微。石梁萦涧转，珠旆扫坛飞。芝童荐膏液，松鹤舞骖騑。还似瑶池上，歌成周驭归。
S折杨柳E:沙塞三河道，金闺二月春。碧烟杨柳色，红粉绮罗人。露叶怜啼脸，风花思舞巾。攀持君不见，为听曲中新。
S晦日置酒林亭E:正月符嘉节，三春玩物华。忘怀寄尊酒，陶性狎山家。柳翠含烟叶，梅芳带雪花。光阴不相借，迟迟落景斜。
S晦日重宴E:芳辰重游衍，乘景共追随。班荆陪旧识，倾盖得新知。水叶分莲沼，风花落柳枝。自符河朔趣，宁羡高阳池。
S晦日宴高氏林亭E:上月河阳地，芳辰景物华。绵蛮变时鸟，照曜起春霞。柳摇风处色，梅散日前花。淹留洛城晚，歌吹石崇家。
S上元夜效小庾体E:今夜启城闉，结伴戏芳春。鼓声撩乱动，风光触处新。月下多游骑，灯前饶看人。欢乐无穷已，歌舞达明晨。
S晦日宴高氏林亭E:欲知行有乐，芳尊对物华。地接安仁县，园是季伦家。柳处云疑叶，梅间雪似花。日落归途远，留兴伴烟霞。
S晦日重宴E:凤苑先吹晚，龙楼夕照披。陈遵已投辖，山公正坐池。落日催金奏，飞霞送玉卮。此时陪绮席，不醉欲何为。
S上元夜效小庾体E:他乡月夜人，相伴看灯轮。光随九华出，影共百枝新。歌钟盛北里，车马沸南邻。今宵何处好，惟有洛城春。
S晦日宴高氏林亭E:胜地临鸡浦，高会偶龙池。御柳惊春色，仙筇掩月华。门邀千里驭，杯泛九光霞。日落山亭晚，雷送七香车。
S晦日宴高氏林亭E:温洛年光早，皇州景望华。连镳寻上路，乘兴入山家。轻苔网危石，春水架平沙。赏极林塘暮，处处起烟霞。
S晦日宴高氏林亭E:上序春晖丽，中园物候华。高才盛文雅，逸兴满烟霞。参差金谷树，皎镜碧塘沙。萧散林亭晚，倒载欲还家。
S晦日重宴E:年华蔼芳隰，春溜满新池。促赏依三友，延欢寄一卮。鸟声随管变，花影逐风移。行乐方无极，淹留惜晚曦。
S晦日宴高氏林亭E:试入山亭望，言是石崇家。二月风光起，三春桃李华。莺吟上乔木，雁往息平沙。相看会取醉，宁知还路赊。
S晦日重宴E:忽闻莺响谷，于此命相知。正开彭泽酒，来向高阳池。柳叶风前弱，梅花影处危。赏洽林亭晚，落照下参差。
S上元夜效小庾体E:初年三五夜，相知一两人。连镳出巷口，飞毂下池漘。灯光恰似月，人面并如春。遨游终未已，相欢待日轮。
S晦日宴高氏林亭E:践胜寻良会，乘春玩物华。还随张放友，来向石崇家。止水分岩镜，闲庭枕浦沙。未极林泉赏，参差落照斜。
S晦日宴高氏林亭E:啸侣入山家，临春玩物华。葛弦调绿水，桂醑酌丹霞。岸柳开新叶，庭梅落早花。兴洽林亭晚，方还倒载车。
S晦日宴高氏林亭E:三春休晦节，九谷泛年华。半晴馀细雨，全晚澹残霞。尊开疏竹叶，管应落梅花。兴阑相顾起，流水送香车。
S晦日宴高氏林亭E:公子申敬爱，携朋玩物华。人是平阳客，地即石崇家。水文生旧浦，风色满新花。日暮连归骑，长川照晚霞。
S晦日重宴E:高门引冠盖，下客抱支离。绮席珍羞满，文场翰藻摛。蓂华雕上月，柳色蔼春池。日斜归戚里，连骑勒金羁。
S上元夜效小庾体E:今夜可怜春，河桥多丽人。宝马金为络，香车玉作轮。连手窥潘掾，分头看洛神。重城自不掩，出向小平津。
S晦日宴高氏林亭E:砌蓂收晦魄，津柳竞年华。既狎忘筌友，方淹投辖车。绮筵回舞雪，琼醑泛流霞。云低上天晚，丝雨带风斜。
S晦日重宴E:春华归柳树，俯景落蓂枝。置驿铜街右，开筵玉浦陲。林烟含障密，竹雨带珠危。兴阑巾倒戴，山公下习池。
S晦日宴高氏林亭E:飞观写春望，开宴坐汀沙。积溜含苔色，晴空荡日华。歌入平阳第，舞对石崇家。莫虑能骑马，投辖自停车。
S晦日重宴E:驾言寻凤侣，乘欢俯雁池。班荆逢旧识，斟桂喜深知。紫兰方出径，黄莺未啭枝。别有陶春日，青天云雾披。
S晦日宴高氏林亭E:春来日渐赊，琴酒逐年华。欲向文通径，先游武子家。池碧新流满，岩红落照斜。兴阑情未尽，步步惜风花。
S晦日宴高氏林亭E:早春惊柳穟，初晦掩蓂华。骑出平阳里，筵开卫尉家。竹影含云密，池纹带雨斜。重惜林亭晚，上路满烟霞。
S晦日重宴E:绮筵乘晦景，高宴下阳池。濯雨梅香散，含风柳色移。轻尘依扇落，流水入弦危。勿顾林亭晚，方欢云雾披。
S饯唐州高使君赴任E:永日奏文时，东风摇荡夕。浩然思乐事，翻复饯征客。淮水春流清，楚山暮云白。勿言行路远，所贵专城伯。
S晓济胶川南入密界E:饮马胶川上，傍胶南趣密。林遥飞鸟迟，云去晴山出。落晖隐桑柘，秋原被花实。惨然游子寒，风露将萧瑟。
S小园纳凉即事E:烦暑避蒸郁，居闲习高明。长风自远来，层阁有馀清。散洒纳凉气，萧务遗世情。奈何夸大隐，终日系尘缨。
S幸白鹿观应制E:碧虚清吹下，蔼蔼入仙宫。松磴攀云绝，花源接涧空。受符邀羽使，传诀注香童。讵似闲居日，徒闻有顺风。
S题寿安王主簿池馆E:洛邑通驰道，韩郊在属城。馆将花雨映，潭与竹声清。贤俊鸾栖棘，宾游马佩衡。愿言随狎鸟，从此濯吾缨。
S武担山寺E:武檐独苍然，坟山下玉泉。鳖灵时共尽，龙女事同迁。松柏衔哀处，幡花种福田。讵知留镜石，长与法轮圆。
S饯荆州崔司马E:茂礼雕龙昔，香名展骥初。水连南海涨，星拱北辰居。稍发仙人履，将题别驾舆。明年征拜入，荆玉不藏诸。
S送光禄姚卿还都E:汉室有英台，荀家宠俊才。九卿朝已入，三子暮同来。不授纶为草，还司鼎用梅。两京王者宅，驷马日应回。
S送常侍舒公归觐E:朝闻讲艺馀，晨省拜恩初。训胄尊庠序，荣亲耀里闾。朱丹华毂送，斑白绮筵舒。江上春流满，还应荐跃鱼。
S兴州出行E:危途晓未分，驱马傍江濆。滴滴泣花露，微微出岫云。松梢半吐月，萝翳渐移曛。旅客肠应断，吟猿更使闻。
S晓发方骞驿E:传置远山蹊，龙钟蹴涧泥。片阴常作雨，微照已生霓。鬓发愁氛换，心情险路迷。方知向蜀者，偏识子规啼。
S经三泉路作E:三月松作花，春行日渐赊。竹障山鸟路，藤蔓野人家。透石飞梁下，寻云绝磴斜。此中谁与乐，挥涕语年华。
S山鹧鸪词二首E:玉关征戍久，空闺人独愁。寒露湿青苔，别来蓬鬓秋。人坐青楼晚，莺语百花时。愁多人易老，断肠君不知。
S阮公体E:秦王按剑怒，发卒戍龙沙。雄图尚未毕，海内已纷拏。黄尘暗天起，白日敛精华。唯见长城外，僵尸如乱麻。
S同蔡孚五亭咏E:章奏中京罢，云泉别业归。拂琴铺野席，牵柳挂朝衣。翡翠巢书幌，鸳鸯立钓矶。幽栖可怜处，春事满林扉。
S蔡起居山亭E:文史归休日，栖闲卧草亭。蔷薇一架紫，石竹数重青。垂露和仙药，烧香诵道经。莫将山水弄，持与世人听。
S送友人尉蜀中E:故友汉中尉，请为西蜀吟。人家多种橘，风土爱弹琴。水向昆明阔，山连大夏深。理闲无别事，时寄一登临。
S雪E:雪暗穷海云，洒空纷似露。朔风吹故里，宛转玉阶树。孤妾调玉瑟，早寒生锦衿。况君张罗幕，愁坐北庭阴。
S幸白鹿观应制E:凤舆乘八景，龟箓向三仙。日月移平地，云霞缀小天。金童擎紫药，玉女献青莲。花洞留宸赏，还旗绕夕烟。
S胡无人行E:十月繁霜下，征人远凿空。云摇锦车节，海照角端弓。暗碛埋沙树，冲飙卷塞蓬。方随膜拜入，歌舞玉门中。
S婕妤E:君恩忽断绝，妾思终未央。巾栉不可见，枕席空余香。窗暗网罗白，阶秋苔藓黄。应门寂已闭，流涕向昭阳。
S采莲曲E:妾家越水边，摇艇入江烟。既觅同心侣，复采同心莲。折藕丝能脆，开花叶正圆。春歌弄明月，归棹落花前。
S闺怨E:征客戍金微，愁闺独掩扉。尘埃生半榻，花絮落残机。褪暖蚕初卧，巢昏燕欲归。春风日向尽，衔涕作征衣。
S饯唐州高使君赴任E:香萼媚红滋，垂条萦绿丝。情人拂瑶袂，共惜此芳时。骕骦已踯躅，鸟隼方葳蕤。跂予望太守，流润及京师。
S出石门E:层岩远接天，绝岭上栖烟。松低轻盖偃，藤细弱丝悬。石明如挂镜，苔分似列钱。暂策为龙杖，何处得神仙。
S至分陕E:陕西开胜壤，召南分沃畴。列树巢维鹊，平渚下睢鸠。憩棠疑勿剪，曳葛似攀樛。至今王化美，非独在隆周。
S北眺舂陵E:揽辔疲宵迈，驱马倦晨兴。既出封泥谷，还过避雨陵。山行明照上，谿宿密云蒸。登高徒欲赋，词殚独抚膺。
S夏日游目聊作E:暂屏嚣尘累，言寻物外情。致逸心逾默，神幽体自轻。浦夏荷香满，田秋麦气清。讵假沧浪上，将濯楚臣缨。
S月夜有怀简诸同病E:闲庭落景尽，疏帘夜月通。山灵响似应，水净望如空。栖枝犹绕鹊，遵渚未来鸿。可叹高楼妇，悲思杳难终。
S从军行E:平生一顾重，意气溢三军。野日分戈影，天星合剑文。弓弦抱汉月，马足践胡尘。不求生入塞，唯当死报君。
S于紫云观赠道士E:碧落澄秋景，玄门启曙关。人疑列御至，客似令威还。羽盖徒欣仰，云车未可攀。只应倾玉醴，时许寄颓颜。
S渡瓜步江E:捧檄辞幽径，鸣榔下贵洲。惊涛疑跃马，积气似连牛。月迥寒沙净，风急夜江秋。不学浮云影，他乡空滞留。
S途中有怀E:眷然怀楚奏，怅矣背秦关。涸鳞惊照辙，坠羽怯虚弯。素服三川化，乌裘十上还。莫言无皓齿，时俗薄朱颜。
S至分水戍E:行役忽离忧，复此怆分流。溅石回湍咽，萦丛曲涧幽。阴岩常结晦，宿莽竞含秋。况乃霜晨早，寒风入戍楼。
S望乡夕泛E:归怀剩不安，促榜犯风澜。落宿含楼近，浮月带江寒。喜逐行前至，忧从望里宽。今夜南枝鹊，应无绕树难。
S久客临海有怀E:天涯非日观，地屺望星楼。练光摇乱马，剑气上连牛。草湿姑苏夕，叶下洞庭秋。欲知凄断意，江上涉安流。
S西京守岁E:闲居寡言宴，独坐惨风尘。忽见严冬尽，方知列宿春。夜将寒色去，年共晓光新。耿耿他乡夕，无由展旧亲。
S送费六还蜀E:星楼望蜀道，月峡指吴门。万行流别泪，九折切惊魂。雪影含花落，云阴带叶昏。还愁三径晚，独对一清尊。
S秋日送侯四得弹字E:我留安豹隐，君去学鹏抟。岐路分襟易，风云促膝难。夕涨流波急，秋山落日寒。惟有思归引，凄断为君弹。
S秋日送尹大赴京E:挂瓢余隐舜，负鼎尔干汤。竹叶离樽满，桃花别路长。低河耿秋色，落月抱寒光。素书如可嗣，幽谷伫宾行。
S秋夜送阎五还润州E:通庄抵旧里，沟水泣新知。断云飘易滞，连露积难披。素风啼迥堞，惊月绕疏枝。无力励短翰，轻举送长离。
S秋日送别E:寂寥心事晚，摇落岁时秋。共此伤年发，相看惜去留。当歌应破涕，哀命返穷愁。别后能相忆，东陵有故侯。
S别李峤得胜字E:芳尊徒自满，别恨转难胜。客似游江岸，人疑上灞陵。寒更承夜永，凉景向秋澄。离心何以赠，自有玉壶冰。
S在兖州饯宋五之问E:淮沂泗水地，梁甫汶阳东。别路青骊远，离尊绿蚁空。柳寒凋密翠，棠晚落疏红。别后相思曲，凄断入琴风。
S游灵公观E:灵峰标胜境，神府枕通川。玉殿斜连汉，金堂迥架烟。断风疏晚竹，流水切危弦。别有青门外，空怀玄圃心。
S初秋于窦六郎宅宴E:千里风云契，一朝心赏同。意尽深交合，神灵俗累空。草带销寒翠，花枝发夜红。唯将澹若水，长揖古人风。
S冬日宴E:二三物外友，一百杖头钱。赏洽袁公地，情披乐令天。促席鸾觞满，当炉兽炭然。何须攀桂树，逢此自留连。
S镂鸡子E:幸遇清明节，欣逢旧练人。刻花争脸态，写月竞眉新。晕罢空馀月，诗成并道春。谁知怀玉者，含响未吟晨。
S咏美人在天津桥E:美女出东邻，容与上天津。整衣香满路，移步袜生尘。水下看妆影，眉头画月新。寄言曹子建，个是洛川神。
S送宋五之问得凉字E:愿言游泗水，支离去二漳。道术君所笃，筌蹄余自忘。雪威侵竹冷，秋爽带池凉。欲验离襟切，岐路在他乡。
S宪台出絷寒夜有怀E:独坐怀明发，长谣苦未安。自应迷北叟，谁肯问南冠。生死交情异，殷忧岁序阑。空馀朝夕鸟，相伴夜啼寒。
S送郭少府探得忧字E:开筵枕德水，辍棹舣仙舟。贝阙桃花浪，龙门竹箭流。当歌凄别曲，对酒泣离忧。还望青门外，空见白云浮。
S送刘少府游越州E:一丘余枕石，三越尔怀铅。离亭分鹤盖，别岸指龙川。露下蝉声断，寒来雁影连。如何沟水上，凄断听离弦。
S赋得白云抱幽石E:重岩抱危石，幽涧曳轻云。绕镇仙衣动，飘蓬羽盖分。锦色连花静，苔光带叶熏。讵知吴会影，长抱谷城文。
S赋得春云处处生E:千里年光静，四望春云生。椠日祥光举，疏云瑞叶轻。盖阴笼迥树，阵影抱危城。非将吴会远，飘荡帝乡情。
S在狱咏蝉E:西陆蝉声唱，南冠客思侵。那堪玄鬓影，来对白头吟。露重飞难进，风多响易沉。无人信高洁，谁为表予心。
S咏水E:列名通地纪，疏派合天津。波随月色净，态逐桃花春。照霞如隐石，映柳似沉鳞。终当挹上善，属意澹交人。
S同张二咏雁E:唼藻沧江远，衔芦紫塞长。雾深迷晓景，风急断秋行。阵照通宵月，书封几夜霜。无复能鸣分，空知愧稻粱。
S咏雪E:龙云玉叶上，鹤雪瑞花新。影乱铜乌吹，光销玉马津。含辉明素篆，隐迹表祥轮。幽兰不可俪，徒自绕阳春。
S咏云酒E:朔空曾纪历，带地旧疏泉。色泛临砀瑞，香流赴蜀仙。款交欣散玉，洽友悦沉钱。无复中山赏，空吟吴会篇。
S尘灰E:洛川流雅韵，秦道擅苛威。听歌梁上动，应律管中飞。光飘神女袜，影落羽人衣。愿言心未翳，终冀效轻微。
S称心寺E:征帆恣远寻，逶迤过称心。凝滞蘅灌岸，沿洄楂柚林。穿溆不厌曲，舣潭惟爱深。为乐凡几许，听取舟中琴。
S宴龙泓E:登临开胜托，眺瞩尽良游。岩崿萦纡上，澄潭屈曲流。泛兰清兴洽，折桂野文遒。别后相思处，崎岖碧涧幽。
S泛舟侍宴应制E:平明出御沟，解缆坐回舟。绿水澄明月，红罗结绮楼。弦歌争浦入，冠盖逐川流。白鱼臣作伴，相对舞王舟。
S太平公主山亭侍宴E:淮南有小山，嬴女隐其间。折桂芙蓉浦，吹箫明月湾。扇掩将雏曲，钗承堕马鬟。欢情本无限，莫掩洛城关。
S咏云E:瑞云千里映，祥辉四望新。随风乱鸟翅，泛水结鱼鳞。布叶疑临夏，开花讵待春。愿得承嘉景，无令掩桂轮。
S咏萤E:卉草诚幽贱，枯朽绝因依。忽逢借羽翼，不觉生光辉。直念恩华重，长嗟报效微。方思助日月，为许愿曾飞。
S长信宫中树E:婀娜当轩树，莑茸倚兰殿。叶艳九春华，香摇五明扇。馀花鸟弄尽，新叶虫书遍。零落心自知，芳菲君不见。
S下山逢故夫E:妾身本薄命，轻弃城南隅。庭前厌芍药，山上采蘼芜。春风罥纨袖，零露湿罗襦。羞将憔悴日，提笼逢故夫。
S铜雀妓E:金阁惜分香，铅华不重妆。空馀歌舞地，犹是为君王。哀弦调已绝，艳曲不须长。共看西陵暮，秋烟起白杨。
S侍宴应制得分字E:紫禁肃晴氛，朱楼落晓云。豫游龙驾转，天乐凤箫闻。竹外仙亭出，花间辇路分。微臣一何幸，词赋奉明君。
S梨园亭子侍宴E:年光陌上发，香辇禁中游。草绿鸳鸯殿，花红翡翠楼。天杯承露酌，仙管杂风流。今日陪欢豫，皇恩不可酬。
S出塞E:沙场三万里，猛将五千兵。旌断冰溪戍，笳吹铁关城。阴云暮下雪，寒日昼无晶。直为怀恩苦，谁知边塞情。
S长门怨E:秋入长门殿，木落洞房虚。妾思宵徒静，君恩日更疏。坠露清金阁，流萤点玉除。还将闺里恨，遥问马相如。
S春日行歌E:山树落梅花，飞落野人家。野人何所有，满瓮阳春酒。携酒上春台，行歌伴落梅。醉罢卧明月，乘梦游天台。
S入塞E:将军陷虏围，边务息戎机。霜雪交河尽，旌旗入塞飞。晓光随马度，春色伴人归。课绩朝明主，临轩拜武威。
S览镜E:青楼挂明镜，临照不胜悲。白发今如此，人生能几时。秋风下山路，明月上春期。叹息君恩尽，容颜不可思。
S晚春E:佳人眠洞房，回首见垂杨。寒尽鸳鸯被，春生玳瑁床。庭阴幕青霭，帘影散红芳。寄语同心伴，迎春且薄妆。
S送友人之新丰E:日暮秋风起，关山断别情。泪随黄叶下，愁向绿樽生。野路归骖转，河洲宿鸟惊。宾游宽旅宴，王事促严程。
S饯李秀才赴举E:鸿鹄振羽翮，翻飞入帝乡。朝鸣集银树，暝宿下金塘。日月天门近，风烟夜路长。自怜穷浦雁，岁岁不随阳。
S观荆玉篇E:鸱夷双白玉，此玉有缁磷。悬之千金价，举世莫知真。丹青非异色，轻重有殊伦。勿信玉工言，徒悲荆国人。
S酬晖上人夏日林泉E:闻道白云居，窈窕青莲宇。岩泉万丈流，树石千年古。林卧对轩窗，山阴满庭户。方释尘事劳，从君袭兰杜。
S度荆门望楚E:遥遥去巫峡，望望下章台。巴国山川尽，荆门烟雾开。城分苍野外，树断白云隈。今日狂歌客，谁知入楚来。
S晚次乐乡县E:故乡杳无际，日暮且孤征。川原迷旧国，道路入边城。野戍荒烟断，深山古木平。如何此时恨，噭噭夜猿鸣。
S东征答朝臣相送E:平生白云意，疲苶愧为雄。君王谬殊宠，旌节此从戎。挼绳当系虏，单马岂邀功。孤剑将何托，长谣塞上风。
S居延海树闻莺同作E:边地无芳树，莺声忽听新。间关如有意，愁绝若怀人。明妃失汉宠，蔡女没胡尘。坐闻应落泪，况忆故园春。
S送魏大从军E:匈奴犹未灭，魏绛复从戎。怅别三河道，言追六郡雄。雁山横代北，狐塞接云中。勿使燕然上，惟留汉将功。
S送殷大入蜀E:禺山金碧路，此地饶英灵。送君一为别，栖断故乡情。片云生极浦，斜日隐离亭。坐看征骑没，惟见远山青。
S落第西还别魏四懔E:转蓬方不定，落羽自惊弦。山水一为别，欢娱复几年。离亭暗风雨，征路入云烟。还因北山径，归守东陂田。
S送客E:故人洞庭去，杨柳春风生。相送河洲晚，苍茫别思盈。白蘋已堪把，绿芷复含荣。江南多桂树，归客赠生平。
S送东莱王学士无竞E:宝剑千金买，平生未许人。怀君万里别，持赠结交亲。孤松宜晚岁，众木爱芳春。已矣将何道，无令白首新。
S送梁李二明府E:负书犹在汉，怀策未闻秦。复此穷秋日，芳樽别故人。黄金装屡尽，白首契逾新。空羡双凫舄，俱飞向玉轮。
S月夜有怀E:美人挟赵瑟，微月在西轩。寂寞夜何久，殷勤玉指繁。清光委衾枕，遥思属湘沅。空帘隔星汉，犹梦感精魂。
S夏日游晖上人房E:山水开精舍，琴歌列梵筵。人疑白楼赏，地似竹林禅。对户池光乱，交轩岩翠连。色空今已寂，乘月弄澄泉。
S春日登金华观E:白玉仙台古，丹丘别望遥。山川乱云日，楼榭入烟霄。鹤舞千年树，虹飞百尺桥。还疑赤松子，天路坐相邀。
S群公集毕氏林亭E:金门有遗世，鼎实恣和邦。默语谁能识，琴樽寄北窗。子牟恋魏阙，渔父爱沧江。良时信同此，岁晚迹难双。
S宴胡楚真禁所E:人生固有命，天道信无言。青蝇一相点，白璧遂成冤。请室闲逾邃，幽庭春未暄。寄谢韩安国，何惊狱吏尊。
S送王光庭E:同居洛阳陌，经日懒相求。及尔江湖去，言别怅悠悠。楚云眇羁翼，海月倦行舟。爱而不可见，徒嗟芳岁流。
S寄姚司马E:共君春种瓜，本期清夏暑。瓜成人已去，失望将谁语。裛露摘香园，感味怀心许。偶逢西风便，因之寄鄂渚。
S代书答姜七崔九E:婀娜金闺树，离披野田草。虽殊两地荣，幸共三春好。花殊鸟飞处，叶镂虫行道。真心独感人，惆怅令人老。
S过蜀道山E:我行春三月，山中百花开。披林入峭蒨，攀登陟崔嵬。白云半峰起，清江出峡来。谁知高深意，缅邈心幽哉。
S巡边在河北作E:抚剑空馀勇，弯弧遂无力。老去事如何，据鞍长叹息。故交索将尽，后进稀相识。独怜半死心，尚有寒松直。
S灉湖山寺E:楚老游山寺，提携观画壁。扬袂指辟支，睩眄相斗阋。险哉透撞儿，千金赌一掷。成败身自受，傍人那叹息。
S和尹懋秋夜游灉湖E:坐啸人事闲，佳游野情发。山门送落照，湖口升微月。林寻猿狖居，水戏鼋鼍穴。朔风吹飞雁，芳草亦云歇。
S一柱观E:旧说江陵观，初疑神化来。空山结云阁，绮靡随风回。奈何任一柱，斯焉容众材。奇功非长世，今馀草露台。
S过怀王墓E:咿嚘不可信，以此败怀王。客死峣关路，返葬岐江阳。啼狖抱山月，饥狐猎野霜。一闻怀沙事，千载尽悲凉。
S夜坐E:怀哉四壁时，未有五都价。百金谁见许，斗酒难为贳。落花生芳春，孤月皎清夜。复逢利交客，题户遥相谢。
S咏瓢E:美酒酌悬瓢，真淳好相映。蜗房卷堕首，鹤颈抽长柄。雅色素而黄，虚心轻且劲。岂无雕刻者，贵此成天性。
S和张监游终南E:宿怀终南意，及此语云峰。夜闻竹涧静，晓望林岭重。春烟生古石，时鸟戏幽松。岂无山中赏，但畏心莫从。
S河上公E:尊师厌尘去，精魄知何明。形气不复生，弟子空伤情。济北神如在，淮南药未成。共期终莫遂，寥落两无成。
S侍宴蘘荷亭应制E:回銮青岳观，帐殿紫烟峰。仙路迎三鸟，云衢驻两龙。园林看化塔，坛墠识馀封。山外闻箫管，还如天上逢。
S侍宴浐水赋得浓字E:千行发御柳，一叶下仙筇。青浦宸游至，朱城佳气浓。云霞交暮色，草树喜春容。蔼蔼天旗转，清笳入九重。
S凤楼寻胜地E:西掖持醇酒，东山就白云。开轩绿池映，命席紫兰芬。舞度花为伴，莺来管作群。太平多乐事，春物共氛氲。
S幽州夜饮E:凉风吹夜雨，萧瑟动寒林。正有高堂宴，能忘迟暮心。军中宜剑舞，塞上重笳音。不作边城将，谁知恩遇深。
S崔礼部园亭得深字E:窈窕留清馆，虚徐步晚阴。水连伊阙近，树接夏阳深。柳蔓怜垂拂，藤梢爱上寻。讶君轩盖侣，非复俗人心。
S饯唐州高使君E:常时好闲独，朋旧少相过。及尔宣风去，方嗟别日多。淮流春晼晚，江海路蹉跎。百岁屡分散，欢言复几何。
S送李问政河北简兵E:斗酒贻朋爱，踌蹰出御沟。依然四牡别，更想八龙游。密亲仕燕冀，连年迩寇雠。因君阅河朔，垂泪语幽州。
S送薛植入京E:青组言从史，鸿都忽见求。款言人向老，饮别岁方秋。仿佛长安陌，平生是旧游。何时复相遇，宛在水中流。
S岳州别子均E:离筵非燕喜，别酒正销魂。念汝犹童孺，嗟予隔远藩。津亭拔心草，江路断肠猿。他日将何见，愁来独倚门。
S端州别高六戬E:异壤同羁窜，途中喜共过。愁多时举酒，劳罢或长歌。南海风潮壮，西江瘴疠多。於焉复分手，此别伤如何。
S南中别陈七李十E:二年共游处，一旦各西东。请君聊驻马，看我转征蓬。画益愁南海，离驹思北风。何时似春雁，双入上林中。
S南中别王陵成崇E:握手与君别，歧路赠一言。曹卿礼公子，楚媪馈王孙。倏尔生六翮，翻飞戾九门。常怀客鸟意，会答主人恩。
S岭南送使E:秋雁逢春返，流人何日归。将余去国泪，洒子入乡衣。饥狖啼相聚，愁猿喘更飞。南中不可问，书此示京畿。
S幽州别阴长河行先E:惠好交情重，辛勤世事多。荆南久为别，蓟北远来过。寄目云中鸟，留欢酒上歌。影移春复间，迟暮两如何。
S过庾信宅E:兰成追宋玉，旧宅偶词人。笔涌江山气，文骄云雨神。包胥非救楚，随会反留秦。独有东阳守，来嗟古树春。
S南中赠高六戬E:北极辞明代，南溟宅放臣。丹诚由义尽，白发带愁新。鸟坠炎洲气，花飞洛水春。平生歌舞席，谁忆不归人。
S岳州山城E:山城丰日暇，闭户见天心。东旷迎朝色，西楼引夕阴。书观千载近，学静二毛深。忽有南风至，吹君堂上琴。
S和尹懋秋夜游灉湖E:灉湖佳可游，既近复能幽。林里栖精舍，山间转去舟。雁飞江月冷，猿啸野风秋。不是迷乡客，寻奇处处留。
S游灉湖上寺E:湖上奇峰积，山中芳树春。何知绝世境，来遇赏心人。清旧岩前乐，呦嘤鸟兽驯。静言观听里，万法自成轮。
S晦日E:晦日嫌春浅，江浦看湔衣。道傍花欲合，枝上鸟犹稀。共忆浮桥晚，无人不醉归。寄书题此日，雁过洛阳飞。
S湘州九日城北亭子E:西楚茱萸节，南淮戏马台。宁知沅水上，复有菊花杯。亭帐凭高出，亲朋自远来。短歌将急景，同使兴情催。
S戏题草树E:忽惊石榴树，远出渡江来。戏问芭蕉叶，何愁心不开。微霜拂宫桂，凄吹扫庭槐。荣盛更如此，惭君独见哀。
S和魏仆射还乡E:富贵还乡国，光华满旧林。秋风树不静，君子叹何深。故老空悬剑，邻交日散金。众芳摇落尽，独有岁寒心。
S和张监观赦E:日御临双阙，天街俨百神。雷兹作解气，岁复建寅春。喜候开星驿，欢声发市人。金环能作赋，来入管弦声。
S寄天台司马道士E:世上求真客，天台去不还。传闻有仙要，梦寐在兹山。朱阙青霞断，瑶堂紫月闲。何时枉飞鹤，笙吹接人间。
S下江南向夔州E:天明江雾歇，洲浦棹歌来。绿水逶迤去，青山相向开。城临蜀帝祀，云接楚王台。旧知巫山上，游子共徘徊。
S湘州北亭E:人务南亭少，风烟北院多。山花迷径路，池水拂藤萝。萍散鱼时跃，林幽鸟任歌。悠然白云意，乘兴抱琴过。
S荆州亭入朝E:巫山云雨峡，湘水洞庭波。九辨人犹摈，三秋雁始过。旃裘吴地尽，髫荐楚言多。不果朝宗愿，其如江汉何。
S岳州守岁E:除夜清樽满，寒庭燎火多。舞衣连臂拂，醉坐合声歌。至乐都忘我，冥心自委和。今年只如此，来岁知如何。
S咏尘E:仙浦生罗袜，神京染素衣。裨山期益峻，照日幸增辉。夕伴龙媒合，朝游凤辇归。独怜范甑下，思绕画梁飞。
S阙题E:婚礼知无贺，承家叹有辉。亲迎骥子跃，吉兆凤雏飞。温席开华扇，梁门换褧衣。遥思桃李日，应赋采蘋归。
S深渡驿E:旅泊青山夜，荒庭白露秋。洞房悬月影，高枕听江流。猿响寒岩树，萤飞古驿楼。他乡对摇落，并觉起离忧。
S崔尚书挽词E:相宅隆坤宝，承家占海封。庭中男执雁，门外女乘龙。鸣玉游三省，摐金侍九重。一朝宾客散，留剑在青松。
S徐高御挽歌E:蒲密遥千载，鸣琴始一追。公卿传世范，仁义续灵基。不待南游禄，何先北帝期。玉棺从此闭，金鼎代相欺。
S岳州守岁二首E:夜风吹醉舞，庭户对酣歌。愁逐前年少，欢迎今岁多。桃枝堪辟恶，爆竹好惊眠。歌舞留今夕，犹言惜旧年。
S耗磨日饮二首E:耗磨传兹日，纵横道未宜。但令不忌醉，翻是乐无为。上月今朝减，流传耗磨辰。还将不事事，同醉俗中人。
S岭南送使二首E:狱中生白发，岭外罢红颜。古来相送处，凡得几人还。万里投荒裔，来时不见亲。一朝成白首，看取报家人。
S和尹懋登南楼E:客来已两春，更瞻韶光早。花鸟既环合，江山复骈抱。楼形写北潭，堞势凌青岛。白云谢归雁，驰怀洛阳道。
S江上逢春E:离忧耿未和，春虑忽蹉跎。择木猿知去，寻泥燕独过。惊花翻霁日，垂柳拂烟波。激意屡怡赏，无如乡念何。
S九日巴丘登高E:客心惊暮序，宾雁下沧洲。共赏重阳节，言寻戏马游。湖风扶戍柳，江雨暗山楼。且酌东篱酒，聊祛南国忧。
S幸白鹿观应制E:制跸乘骊阜，回舆指凤京。南山四皓谒，西岳两童迎。云幄临悬圃，霞杯荐赤城。神明近兹地，何必往蓬瀛。
S次苏州E:洛渚问吴潮，吴门想洛桥。夕烟杨柳岸，春水木兰桡。城邑南楼近，星辰北斗遥。无因生羽翼，轻举托还飙。
S寄胡皓时在南中E:徭役苦流滞，风波限溯洄。江流通地骨，山道绕天台。有鸟图南去，无人见北来。闭门沧海曲，云雾待君开。
S饯许州宋司马赴任E:展骥旌时杰，谈鸡美代贤。暂离仙掖务，追送近郊筵。地惨金商节，人康璧假田。从来昆友事，咸以佩刀传。
S饯唐州高使君赴任E:淮源之水清，可以濯君缨。彼美称才杰，亲人伫政声。岁寒畴曩意，春晚别离情。终叹临岐远，行看拥传荣。
S哭仆射鄂公杨再思E:端揆凝邦绩，台阶阐国猷。方崇大厦栋，忽逝巨川舟。白日铭安在，清风颂独留。死生恩命毕，零落掩山丘。
S淮阳公主挽歌E:玉颜生汉渚，汤沐荣天女。金缕化邙尘，哀荣感路人。凤凰曾作伴，蝼蚁忽为亲。畴日成蹊处，秾华不复春。
S饯唐州高使君赴任E:饯酒临丰树，褰帷出鲁阳。蕙兰春已晚，桐柏路犹长。祖逖方城镇，安期外氏乡。从来二千石，天子命唯良。
S饯许州宋司马赴任E:国为休征选，舆因仲举题。山川襄野隔，朋酒灞亭暌。零雨征轩骛，秋风别骥嘶。骊歌一曲罢，愁望正凄凄。
S饯唐州高使君E:苍茫南塞地，明媚上春时。目极伤千里，怀君不自持。征车别岐路，斜日下崦嵫。一叹轺轩阻，悠悠即所思。
S慈恩寺九日应制E:宝宫星宿劫，香塔鬼神功。王游盛尘外，睿览出区中。日宇开初景，天词掩大风。微臣谢时菊，薄采入芳丛。
S春日登楼野望E:凭轩聊一望，春色几芬菲。野外烟初合，楼前花正飞。娇莺弄新响，斜日散馀晖。谁忍孤游客，言念独依依。
S饯许州宋司马赴任E:令弟与名兄，高才振两京。别序闻鸿雁，离章动鶺鴒。远朋驰翰墨，胜地写丹青。风月相思夜，劳望颍川星。
S饯许州宋司马赴任E:颍川开郡邑，角宿分躔野。君非仲举才，谁是题舆者。悯悯琴上鹤，萧萧路傍马。严程若可留，别袂希再把。
S饯唐州高使君赴任E:外牧资贤守，斯人奉帝俞。淮南膺建隼，渭北暂分符。坐叹烟波隔，行嗟物候殊。何年升美课，回首北城隅。
S长门怨E:茕茕孤思逼，寂寂长门夜。妾妒亦知非，君恩那不借。携琴就玉阶，调悲声未谐。将心托明月，流影入君怀。
S仪坤庙乐章E:妙算申帷幄，神谋出庙廷。两阶文物备，七德武功成。校猎长杨苑，屯军细柳营。将军献凯入，歌舞溢重城。
S临高台E:高台临广陌，车马纷相续。回首思旧乡，云山乱心曲。远望河流缓，周看原野绿。向夕林鸟还，忧来飞景促。
S凤笙曲E:忆昔王子晋，凤笙游云空。挥手弄白日，安能恋青宫。岂无婵娟子，结念罗帏中。怜寿不贵色，身世两无穷。
S别侍御严凝E:七泽云梦林，三湘洞庭水。自古传剽俗，有时逋恶子。令君出使车，行迈方靡靡。静言芟枳棘，慎勿伤兰芷。
S送乔随州侃E:结交三十载，同游一万里。情为契阔生，心由别离死。拜恩前后人，从宦差池起。今尔归汉东，明珠报知己。
S饯远E:任子徇遐禄，结友开旧襟。撰酌辍行叹，指途勤远心。秋晶澄回壑，霁色肃明林。暧然青轩暮，浩思非所任。
S入卫作E:淇上风日好，纷纷沿岸多。绿芳幸未歇，泛滥此明波。采蘩忆幽吹，理棹想荆歌。郁然怀君子，浩旷将如何。
S黄鹤E:黄鹤佐丹凤，不能群白鹇。拂云游四海，弄影到三山。遥忆君轩上，来下天池间。明珠世不重，知有报恩环。
S晦日浐水应制E:素浐接宸居，青门盛祓除。摘兰喧凤野，浮藻溢龙渠。苑蝶飞殊懒，宫莺啭不疏。星移天上入，歌舞向储胥。
S奉和洛阳玩雪应制E:周王甲子旦，汉后德阳宫。洒瑞天庭里，惊春御苑中。氛氲生浩气，飒沓舞回风。宸藻我盈尺，赓歌乐岁丰。
S安乐公主移入新宅E:初闻衡汉来，移住斗城隈。锦帐迎风转，琼筵拂雾开。马香遗旧埒，风吹绕新台。为问沈冥子，仙槎何处回。
S幸白鹿观应制E:紫凤真人府，斑龙太上家。天流芝盖下，山转桂旗斜。圣藻垂寒露，仙杯落晚霞。唯应问王母，桃作几时花。
S洛阳道E:九门开洛邑，双阙对河桥。白日青春道，轩裳半下朝。乘羊稚子看，拾翠美人娇。行乐归恒晚，香尘扑地遥。
S骢马E:西北五花骢，来时道向东。四蹄碧玉片，双眼黄金瞳。鞍上留明月，嘶间动朔风。借君驰沛艾，一战取云中。
S长门怨E:月皎风泠泠，长门次掖庭。玉阶闻坠叶，罗幌见飞萤。清露凝珠缀，流尘下翠屏。妾心君未察，愁叹剧繁星。
S巫山高E:巫山高不极，合沓状奇新。暗谷疑风雨，阴崖若鬼神。月明三峡曙，潮满九江春。为问阳台客，应知入梦人。
S七夕E:秋近雁行稀，天高鹊夜飞。妆成应懒织，今夕渡河归。月皎宜穿线，风轻得曝衣。来时不可觉，神验有光辉。
S陇头水E:陇山飞落叶，陇雁度寒天。愁见三秋水，分为两地泉。西流入羌郡，东下向秦川。征客重回首，肝肠空自怜。
S关山月E:汉月生辽海，朣胧出半晖。合昏玄菟郡，中夜白登围。晕落关山迥，光含霜霰微。将军听晓角，战马欲南归。
S紫骝马E:青玉紫骝鞍，骄多影屡盘。荷君能剪拂，躞蹀喷桑干。踠足追奔易，长鸣遇赏难。摐金一万里，霜露不辞寒。
S上之回E:制书下关右，天子问回中。坛墠经过远，威仪侍从雄。黄麾摇昼日，青幰曳松风。回望甘泉道，龙山隐汉宫。
S被试出塞E:十年通大漠，万里出长平。寒日生戈剑，阴云拂旆旌。饥乌啼旧垒，疲马恋空城。辛苦皋兰北，胡霜损汉兵。
S剪彩E:宫女怜芳树，裁花竞早荣。寒依刀尺尽，春向绮罗生。弱蒂盘丝发，香蕤结素成。纤枝幸不弃，长就玉阶倾。
S李舍人山园送庞邵E:符传有光辉，喧喧出帝畿。东邻借山水，南陌驻骖騑。握手凉风至，当歌秋日微。高幨去勿缓，人吏待霜威。
S送陆侍御馀庆北使E:古人贵将命，之子出輶轩。受委当不辱，随时敢赠言。朔途际辽海，春思绕轘辕。安得回白日，留欢尽绿樽。
S饯高唐州询E:弱冠相知早，中年不见多。生涯在王事，客鬓各蹉跎。良守初分岳，嘉声即润河。还从汉阙下，倾耳听中和。
S饯唐郎中洛阳令E:一台推往妙，三史伫来修。应宰凫还集，辞郎雉少留。郊筵乘落景，亭传理残秋。愿以弦歌暇，芝兰想旧游。
S乐城白鹤寺E:碧海开龙藏，青云起雁堂。潮声迎法鼓，雨气湿天香。树接前山暗，溪承瀑水凉。无言谪居远，清净得空王。
S游少林寺E:长歌游宝地，徙倚对珠林。雁塔风霜古，龙池岁月深。绀园澄夕霁，碧殿下秋阴。归路烟霞晚，山蝉处处吟。
S岳馆E:洞壑仙人馆，孤峰玉女台。空濛朝气合，窈窕夕阳开。流涧含轻雨，虚岩应薄雷。正逢鸾与鹤，歌舞出天来。
S夜宿七盘岭E:独游千里外，高卧七盘西。晓月临窗近，天河入户低。芳春平仲绿，清夜子规啼。浮客空留听，褒城闻曙鸡。
S初达驩州E:自昔闻铜柱，行来向一年。不知林邑地，犹隔道明天。雨露何时及，京华若个边。思君无限泪，堪作日南泉。
S岭表逢寒食E:岭外无寒食，春来不见饧。洛阳新甲子，何日是清明。花柳争朝发，轩车满路迎。帝乡遥可念，肠断报亲情。
S驩州南亭夜望E:昨夜南亭望，分明梦洛中。室家谁道别，儿女案尝同。忽觉犹言是，沉思始悟空。肝肠馀几寸，拭泪坐春风。
S少游荆湘因有是题E:岘北焚蛟浦，巴东射雉田。岁时宜楚俗，耆旧在襄川。忆昨经过处，离今二十年。因君访生死，相识几人全。
S咸阳览古E:咸阳秦帝居，千载坐盈虚。版筑林光尽，坛场霤听疏。野桥疑望日，山火类焚书。唯有骊峰在，空闻厚葬馀。
S览镜E:霏霏日摇蕙，骚骚风洒莲。时芳固相夺，俗态岂恒坚。恍忽夜川里，蹉跎朝镜前。红颜与壮志，太息此流年。
S题椰子树E:日南椰子树，香袅出风尘。丛生调木首，圆实槟榔身。玉房九霄露，碧叶四时春。不及涂林果，移根随汉臣。
S同狱者叹狱中无燕E:何许乘春燕，多知辨夏台。三时欲并尽，双影未尝来。食蕊嫌丛棘，衔泥怯死灰。不如黄雀语，能雪冶长猜。
S则天门赦改年E:圣人宥天下，幽钥动圜狴。六甲迎黄气，三元降紫泥。笼僮上西鼓，振迅广阳鸡。歌舞将金帛，汪洋被远黎。
S喜赦E:去岁投荒客，今春肆眚归。律通幽谷暖，盆举太阳辉。喜气迎冤气，青衣报白衣。还将合浦叶，俱向洛城飞。
S秦州薛都督挽词E:十里绛山幽，千年汾水流。碑传门客建，剑是故人留。陇树烟含夕，山门月对秋。古来钟鼎盛，共尽一蒿丘。
S章怀太子靖妃挽词E:彤史佳声载，青宫懿范留。形将鸾镜隐，魂伴凤笙游。送马嘶残日，新萤落晚秋。不知蒿里曙，空见陇云愁。
S陪张燕公登南楼E:抑郁何以欢，阴氛亦登望。孤岛轻雾里，行舟白波上。目劳西北云，心醉东南嶂。昔日青溪子，胡然此无状。
S和燕公岳州山城E:为吏恩犹旧，投沙惠此蒙。江边悠尔处，泗上宛然同。访道精言合，论经大义通。鸣琴有真气，况已沐清风。
S陪燕公游灉湖上寺E:江外多山水，招要步马来。琴将天籁合，酒共鸟声催。岩坐攀红药，溪行爱绿苔。所怀非此地，游望亦裴回。
S奉答燕公E:语别意凄凄，零陵湘水西。佳人金谷返，爱子洞庭迷。旧馆逢花发，他山值鸟啼。江天千里望，谁见绿蘋齐。
S奉陪张燕公登南楼E:君子每垂眷，江山共流眄。水远林外明，岩近雾中见。终日西北望，何处是京县。屡登高春台，徒使泪如霰。
S游灉湖上寺E:春山临远壑，水木自幽清。夙昔怀微尚，兹焉一放情。云间听弄鸟，烟上摘初英。地僻方无闷，逾知道思精。
S桐竹赠张燕公E:北竹青桐北，南桐绿竹南。竹林君早爱，桐树我初贪。凤栖桐不愧，凤食竹何惭。栖食更如此，馀非凤所堪。
S道峡似巫山E:江如晓天静，石似暮云张。征帆一流览，宛若巫山阳。楚客思归路，秦人谪异乡。猿鸣孤月夜，再使泪沾裳。
S送泉州李使君之任E:傍海皆荒服，分符重汉臣。云山百越路，市井十洲人。执玉来朝远，还珠入贡频。连年不见雪，到处即行春。
S送王汶宰江阴E:郡北乘流去，花间竟日行。海鱼朝满市，江鸟夜喧城。让酒非关病，援琴不在声。应缘五斗米，数日滞渊明。
S婺州留别邓使君E:西掖驰名久，东阳出守时。江山婺女分，风月隐侯诗。别恨双溪急，留欢五马迟。回舟映沙屿，未远剩相思。
S大堤曲E:南国多佳人，莫若大堤女。玉床翠羽帐，宝袜莲花距。魂处自目成，色授开心许。迢迢不可见，日暮空愁予。
S与国贤良夜歌二首E:柳台临新堰，楼堞相重复。窈窕凤凰姝，倾城复倾国。杏间花照灼，楼上月裴回。带娇移玉柱，含笑捧金杯。
S咏屏风E:绮阁云霞满，芳林草树新。鸟惊疑欲曙，花笑不关春。山对弹琴客，溪留垂钓人。请看车马客，行处有风尘。
S临高台E:汉主事祁连，良人在高阙。空台寂已暮，愁坐变容发。泛艳春幌风，裴回秋户月。可怜军书断，空使流芳歇。
S别离怨E:荡子戍辽东，连年信不通。尘生锦步障，花送玉屏风。只怨红颜改，宁辞玉簟空。系书春雁足，早晚到云中。
S上元E:九陌连灯影，千门度月华。倾城出宝骑，匝路转香车。烂熳惟愁晓，周游不问家。更逢清管发，处处落梅花。
S秋庭夜月有怀E:游客三江外，单栖百虑违。山川忆处近，形影梦中归。夜月明虚帐，秋风入捣衣。从来不惯别，况属雁南飞。
S幸梨园观打球应制E:令节重遨游，分镳应彩球。骖驔回上苑，蹀躞绕通沟。影就红尘没，光随赭汗流。赏阑清景暮，歌舞乐时休。
S奉和幸白鹿观应制E:玉府凌三曜，金坛驻六龙。彩旒悬倒景，羽盖偃乔松。玄圃灵芝秀，华池瑞液浓。谬因沾舜渥，长愿奉尧封。
S送金城公主适西蕃E:广化三边静，通烟四海安。还将膝下爱，特副域中欢。圣念飞玄藻，仙仪下白兰。日斜征盖没，归骑动鸣鸾。
S奉和幸白鹿观应制E:云骖驱半景，星跸坐中天。国诞玄宗圣，家寻碧落仙。玉杯鸾荐寿，宝算鹤知年。一睹光华旦，欣承道德篇。
S哭仆射鄂公杨再思E:两揆光天秩，三朝奉帝熙。何言集大鸟，忽此丧元龟。坐叹公槐落，行闻宰树悲。壑舟今已去，宁有济川期。
S侍宴旋师喜捷应制E:蜂蚁屯夷落，熊罴逐汉飞。忘躯百战后，屈指一年归。厚眷纾天藻，深慈解御衣。兴酣歌舞出，朝野叹光辉。
S晦日宴高文学林亭E:雪尽铜驼路，花照石崇家。年光开柳色，池影泛云华。赏洽情方远，春归景未赊。欲知多暇日，尊酒渍澄霞。
S晦日宴高氏林亭E:主第簪裾出，王畿春照华。山亭一以眺，城阙带烟霞。横堤列锦帐，傍浦驻香车。欢娱属晦节，酩酊未还家。
S采莲曲E:锦楫沙棠舰，罗带石榴裙。绿潭采荷芰，清江日稍曛。鱼鸟争唼喋，花叶相芬氲。不觉芳洲暮，菱歌处处闻。
S夜游曲E:汉室欢娱盛，魏国文雅遒。许史多暮宿，应陈从夜游。西园宴公子，北里召王侯。讵似将军猎，空嗟亭尉留。
S少年行E:颍川豪横客，咸阳轻薄儿。田窦方贵幸，赵李新相知。轩盖终朝集，笙竽此夜吹。黄金盈箧笥，白日忽西驰。
S铜雀妓E:日斜漳浦望，风起邺台寒。玉座平生晚，金尊妓吹阑。舞馀依帐泣，歌罢向陵看。萧索松风暮，愁烟入井阑。
S胡笳曲E:汉将留边朔，遥遥岁序深。谁堪牧马思，正是胡笳吟。曲断关山月，声悲雨雪阴。传书问苏武，陵也独何心。
S折杨柳E:青柳映红颜，黄云蔽紫关。忽闻边使出，枝叶为君攀。舞腰愁欲断，春心望不还。风花滚成雪，罗绮乱斑斑。
S秋闺E:征客向轮台，幽闺寂不开。音书秋雁断，机杼夜蛩催。虚幌风吹叶，闲阶露湿苔。自怜愁思影，常共月裴回。
S饯许州宋司马赴任E:旧许星车转，神京祖帐开。断烟伤别望，零雨送离杯。辞燕依空绕，宾鸿入听哀。分襟与秋气，日夕共悲哉。
S送武进郑明府E:弦歌试宰日，城阙赏心违。北谢苍龙去，南随黄鹄飞。夏云海中出，吴山江上微。甿谣岂云远，从此庆缁衣。
S绿墀怨E:征马噪金珂，嫖姚向北河。绿苔行迹少，红粉泪痕多。宝屋粘花絮，银筝覆网罗。别君如昨日，青海雁频过。
S相思怨E:望月思氛氲，朱衾懒更熏。春生翡翠帐，花点石榴裙。燕语时惊妾，莺啼转忆君。交河一万里，仍隔数重云。
S奉和御制旋师喜捷E:殊类骄无长，王师示有征。中军才受律，妖寇已亡精。斩虏还遮塞，绥降更筑城。从来攻必克，天策振奇兵。
S春日山庄E:初岁开韶月，田家喜载阳。晚晴摇水态，迟景荡山光。浦净渔舟远，花飞樵路香。自然成野趣，都使俗情忘。
S出峡E:巴东三峡尽，旷望九江开。楚塞云中出，荆门水上来。鱼龙潜啸雨，凫雁动成雷。南国秋风晚，客思几悠哉。
S东封山下宴群臣E:万里扈封峦，群公遇此欢。幔城连夜静，霜仗满空寒。辇路宵烟合，旌门晓月残。明朝陪圣主，山下礼圆坛。
S三日岐王宅E:玉女贵妃生，嫛婗始发声。金盆浴未了，绷子绣初成。翡翠雕芳缛，真珠帖小缨。何时学健步，斗取落花轻。
S满月E:社金流茂祉，庭玉表奇才。竹似因谈植，兰疑入梦栽。乌将八子去，凤逐九雏来。今夜明珠色，当随满月开。
S岐王山亭E:王家傍绿池，春色正相宜。岂有楼台好，兼看草树奇。石榴天上叶，椰子日南枝。出入千门里，年年乐未移。
S岐王席上咏美人E:半额画双蛾，盈盈烛下歌。玉杯寒意少，金屋夜情多。香艳王分帖，裙娇敕赐罗。平阳莫相妒，唤出不如他。
S赠吏部孙员外济E:天子爱贤才，星郎入拜来。明光朝半下，建礼直初回。名带含香发，文随绮幕开。披云自有镜，从此照仙台。
S送李著作倅杭州E:辍史空三署，题舆佐一方。祖筵开霁景，征陌直朝光。水陆风烟隔，秦吴道路长。伫闻敷善政，邦国咏惟康。
S从军E:朔风吹寒塞，胡沙千万里。陈云出岱山，孤月生海水。决胜方求敌，衔恩本轻死。萧萧牧马鸣，中夜拔剑起。
S失白鹰E:白锦文章乱，丹霄羽翮齐。云中呼暂下，雪里放还迷。梁苑惊池鹜，陈仓拂野鸡。不知寥廓外，何处独依栖。
S阳春怨E:红树晓莺啼，春风暖翠闺。雕笼熏绣被，珠履踏金堤。芍药花初吐，菖蒲叶正齐。藁砧当此日，行役向辽西。
S过贾六E:主人病且闲，客来情弥适。一酌复一笑，不知日将夕。昨来属欢游，于今尽成昔。努力持所趣，空名定何益。
S长门怨E:早知君爱歇，本自无萦妒。谁使恩情深，今来反相误。愁眠罗帐晓，泣坐金闺暮。独有梦中魂，犹言意如故。
S铜雀妓E:君爱本相饶，从来似舞腰。那堪攀玉座，肠断望陵朝。怨著情无主，哀凝曲不调。况临松日暮，悲吹坐萧萧。
S正月闺情E:正月金闺里，微风绣户间。晓魂怜别梦，春思逼啼颜。绕砌梅堪折，当轩树未攀。岁华庭北上，何日度阳关。
S二月闺情E:二月韶光好，春风香气多。园中花巧笑，林里鸟能歌。有恨离琴瑟，无情著绮罗。更听春燕语，妾亦不如他。
S七月闺情E:七月坐凉宵，金波满丽谯。容华芳意改，枕席怨情饶。锦字沾愁泪，罗裙缓细腰。不如银汉女，岁岁鹊成桥。
S奉和敕赐公主镜E:令节颁龙镜，仙辉下凤台。含灵万象入，写照百花开。色与皇明散，光随圣泽来。妍媸冰鉴里，从此愧非才。
S晓发E:江皋闻曙钟，轻枻理还舼。海潮夜约约，川露晨溶溶。始见沙上鸟，犹埋云外峰。故乡杳无际，明发怀朋从。
S送人之军E:常经绝脉塞，复见断肠流。送子成今别，令人起昔愁。陇云晴半雨，边草夏先秋。万里长城寄，无贻汉国忧。
S古意赠孙翃E:南望缑氏岭，山居共涧阴。东西十数里，缅邈方寸心。云日落广厦，莺花对孤琴。琴中多苦调，凄切谁复寻。
S咏月E:天使下西楼，光含万里秋。台前疑挂镜，帘外似悬钩。张尹将眉学，班姬取扇俦。佳期应借问，为报在刀头。
S送国子张主簿E:湖岸缆初解，莺啼别离处。遥见舟中人，时时一回顾。坐悲芳岁晚，花落青轩树。春梦随我心，悠扬逐君去。
S和陈校书省中玩雪E:芸阁朝来雪，飘飖正满空。褰开明月下，校理落花中。色向怀铅白，光因翰简融。能令草玄者，回思入流风。
S赋得岸花临水发E:笑笑傍溪花，丛丛逐岸斜。朝开川上日，夜发浦中霞。照灼如临镜，莑茸胜浣纱。春来武陵道，几树落仙家。
S京中守岁E:守岁多然烛，通宵莫掩扉。客愁当暗满，春色向明归。玉斗巡初匝，银河落渐微。开正献岁酒，千里间庭闱。
S渡扬子江E:桂楫中流望，空波两畔明。林开扬子驿，山出润州城。海尽边阴静，江寒朔吹生。更闻风叶下，淅沥度秋声。
S长宁公主旧山池E:平阳旧池馆，寂寞使人愁。座卷流黄簟，帘垂白玉钩。庭闲花自落，门闭水空流。追想吹箫处，应随仙鹤游。
S剡谿馆闻笛E:夜久闻羌笛，寥寥虚客堂。山空响不散，谿静曲宜长。草木生边气，城池泛夕凉。虚然异风出，仿佛宿平阳。
S陕中作E:西别秦关近，东行陕服长。川原馀让畔，歌吹忆遗棠。河水流城下，山云起路傍。更怜栖泊处，池馆绕林篁。
S游栖霞寺E:跻险入幽林，翠微含竹殿。泉声无休歇，山色时隐见。潮来杂风雨，梅落成霜霰。一从方外游，顿觉尘心变。
S潘司马别业E:门对青山近，汀牵绿草长。寒深包晚橘，风紧落垂杨。湖畔闻渔唱，天边数雁行。萧然有高士，清思满书堂。
S送潘三入京E:故人嗟此别，相送出烟坰。柳色分官路，荷香入水亭。离歌未尽曲，酌酒共忘形。把手河桥上，孤山日暮青。
S清谿馆作E:指途清谿里，左右唯深林。云蔽望乡处，雨愁为客心。遇人多物役，听鸟时幽音。何必沧浪水，庶兹浣尘襟。
S塞上E:万里隤城在，三边虏气衰。沙填孤嶂角，烧断故关碑。马色经寒惨，雕声带晚悲。将军正闲暇，留客换歌辞。
S送杜士瞻楚州觐省E:风流与才思，俱似晋时人。淮月归心促，江花入兴新。云深沧海暮，柳暗白门春。共道官犹小，怜君孝养亲。
S友人山亭E:故人虽薄宦，往往涉清溪。凿牖对山月，褰裳拂涧霓。游鱼逆水上，宿鸟向风栖。一见桃花发，能令秦汉迷。
S春晚山行E:寂历青山晚，山行趣不稀。野花成子落，江燕引雏飞。暗草薰苔径，晴杨扫石矶。俗人犹语此，余亦转忘归。
S寄张徵古E:寂历远山意，微冥半空碧。绿萝无冬春，彩云竟朝夕。张子海内奇，久为岩中客。圣君当梦想，安得老松石。
S闺怨二首E:雁尽书难寄，愁多梦不成。愿随孤月影，流照伏波营。陇底嗟长别，流襟一动君。何言幽咽所，更作死生分。
S人日剪彩E:闺妇持刀坐，自怜裁剪新。叶催情缀色，花寄手成春。帖燕留妆户，黏鸡待饷人。擎来问夫婿，何处不如真。
S咏云E:彩云惊岁晚，缭绕孤山头。散作五般色，凝为一段愁。影虽沉涧底，形在天际游。风动必飞去，不应长此留。
S奉和贺监林月清酌E:华月当秋满，朝英假兴同。净林新霁入，规院小凉通。碎影行筵里，摇花落酒中。消宵凝爽意，并此助文雄。
S次北固山下E:客路青山外，行舟绿水前。潮平两岸阔，风正一帆悬。海日生残夜，江春入旧年。乡书何处达，归雁洛阳边。
S古木卧平沙E:古木卧平沙，摧残岁月赊。有根横水石，无叶拂烟霞。春至苔为叶，冬来雪作花。不逢星汉使，谁辨是灵槎。
S除夜乐城逢孟浩然E:远客襄阳郡，来过海岸家。樽开柏叶酒，灯发九枝花。妙曲逢卢女，高才得孟嘉。东山行乐意，非是竞繁华。
S送苏倩游天台E:灵异寻沧海，笙歌访翠微。江鸥迎共狎，云鹤待将飞。琪树尝仙果，琼楼试羽衣。遥知神女问，独怪阮郎归。
S泛永嘉江日暮回舟E:无云天欲暮，轻鹢大江清。归路烟中远，回舟月上行。傍潭窥竹暗，出屿见沙明。更值微风起，乘流丝管声。
S永嘉作E:拙宦从江左，投荒更海边。山将孤屿近，水共恶谿连。地湿梅多雨，潭蒸竹起烟。未应悲晚发，炎瘴苦华年。
S贬乐城尉日作E:窜谪边穷海，川原近恶谿。有时闻虎啸，无夜不猿啼。地暖花长发，岩高日易低。故乡可忆处，遥指斗牛西。
S除日E:腊月今知晦，流年此夕除。拾樵供岁火，帖牖作春书。柳觉东风至，花疑小雪馀。忽逢双鲤赠，言是上冰鱼。
S赠别江头E:东南飞鸟处，言是故乡天。江上风花晚，君行定几千。计程频破月，数别屡开年。明岁浔阳水，相思寄采莲。
S送陈七还广陵E:风流谁代子，虽有旧无双。欢酒言相送，愁弦意不降。落花馥河道，垂杨拂水窗。海潮与春梦，朝夕广陵江。
S游春E:海岳三峰古，春皇二月寒。绿潭渔子钓，红树美人攀。弱蔓环沙屿，飞花点石关。溪山游未厌，琴酌弄晴湾。
S送杨法曹按括州E:东海天台山，南方缙云驿。溪澄问人隐，岩险烦登陟。潭壑随星使，轩车绕春色。傥寻琪树人，为报长相忆。
S葛山潭E:圆潭写流月，晴明涵万象。仙翁何时还，绿水空荡漾。凉哉草木腓，白露沾人衣。犹醉空山里，时闻笙鹤飞。
S奉和登会昌山应制E:岩磴列云旗，吾君访道时。乾行万物睹，日驭六龙迟。望远回天顾，登高动睿词。愿因山作寿，长保会昌期。
S送周判官往台州E:吾宗长作赋，登陆访天台。星使行看入，云仙意转催。饮冰攀璀璨，驱传历莓苔。日暮东郊别，真情去不回。
S冬末送魏起居赴京E:大名将起魏，良史更逢迁。驿骑朝丹阙，关亭望紫烟。西京春色近，东观物华偏。早赴王正月，挥毫记首年。
S送靳十五侍御使蜀E:天使出霜台，行人择吏才。传车春色送，离兴夕阳催。驿绕巴江转，关迎剑道开。西南一何幸，前后二龙来。
S送杜侍御赴上都E:避马台中贵，登车岭外遥。还因贡赋礼，来谒大明朝。地入商山路，乡连渭水桥。承恩返南越，尊酒重相邀。
S宴越府陈法曹西亭E:公府西岩下，红亭间白云。雪梅初度腊，烟竹稍迎曛。水木涵澄景，帘栊引霁氛。江南归思逼，春雁不堪闻。
S寻龙湍E:仙穴寻遗迹，轻舟爱水乡。溪流一曲尽，山路九峰长。渔父歌金洞，江妃舞翠房。遥怜葛仙宅，真气共微茫。
S宿云门寺阁E:香阁东山下，烟花象外幽。悬灯千嶂夕，卷幔五湖秋。画壁馀鸿雁，纱窗宿斗牛。更疑天路近，梦与白云游。
S扬子江楼E:扬子何年邑，雄图作楚关。江连二妃渚，云近八公山。驿道青枫外，人烟绿屿间。晚来潮正满，数处落帆还。
S下京口埭夜行E:孤帆度绿氛，寒浦落红曛。江树朝来出，吴歌夜渐闻。南溟接潮水，北斗近乡云。行役从兹去，归情入雁群。
S山行遇雨E:骤雨昼氤氲，空天望不分。暗山唯觉电，穷海但生云。涉涧猜行潦，缘崖畏宿氛。夜来江月霁，棹唱此中闻。
S夜到润州E:夜入丹阳郡，天高气象秋。海隅云汉转，江畔火星流。城郭传金柝，闾阎闭绿洲。客行凡几夜，新月再如钩。
S晦日湖塘E:吉日初成晦，方塘遍是春。落花迎二月，芳树历三旬。公子能留客，巫阳好解神。夜还何虑暗，秉烛向城闉。
S从军行E:塞北胡霜下，营州索兵救。夜里偷道行，将军马亦瘦。刀光照塞月，阵色明如昼。传闻贼满山，已共前锋斗。
S杂诗E:逢著平乐儿，论交鞍马前。与酤一斗酒，恰用十千钱。后余在关内，作事多迍邅。何肯相救援，徒闻宝剑篇。
S古意E:红荷楚水曲，彪炳烁晨霞。未得两回摘，秋风吹却花。时芳不待妾，玉珮无处夸。悔不盛年时，嫁与青楼家。
S宿法华寺E:松雨时复滴，寺门清且凉。此心竟谁证，回憩支公床。壁画感灵迹，龛经传异香。独游寄象外，忽忽归南昌。
S七夕E:太守仙潢族，含情七夕多。扇风生玉漏，置水写银河。阁下陈书籍，闺中曝绮罗。遥思汉武帝，青鸟几时过。
S宿范浦E:月暗潮又落，西陵渡暂停。村烟和海雾，舟火乱江星。路转定山绕，塘连范浦横。鸱夷近何去，空山临沧溟。
S怨词二首E:妾有罗衣裳，秦王在时作。为舞春风多，秋来不堪著。楼头桃李疏，池上芙蓉落。织锦犹未成，蛩声入罗幕。
S古意二首E:玉笼薰绣裳，著罢眠洞房。不能春风里，吹却兰麝香。种棘遮蘼芜，畏人来采杀。比至狂夫还，看看几花发。
S襄阳曲二首E:蕙草娇红萼，时光舞碧鸡。城中美年少，相见白铜鞮。少年襄阳地，来往襄阳城。城中轻薄子，知妾解秦筝。
S孤寝怨E:征戍动经年，含情拂玳筵。花飞织锦处，月落捣衣边。灯暗愁孤坐，床空怨独眠。自君辽海去，玉匣闭春弦。
S送贺监归四明应制E:挂冠知止足，岂独汉疏贤。入道求真侣，辞恩访列仙。睿文含日月，宸翰动云烟。鹤驾吴乡远，遥遥南斗边。
S赋得云生栋梁间E:一片苍梧意，氤氲生栋梁。下帘山足暗，开户日添光。偏使衣裘润，能令枕簟凉。无心伴行雨，何必梦荆王。
S赠广川马先生E:经书满腹中，吾识广川翁。年老甘无位，家贫懒发蒙。人归洙泗学，歌盛舞雩风。愿接诸生礼，三年事马融。
S峡中作E:高唐几百里，树色接阳台。晚见江山霁，宵闻风雨来。云从三峡起，天向数峰开。灵境信难见，轻舟那可回。
S竹里馆E:江南冰不闭，山泽气潜通。腊月闻山鸟，寒崖见蛰熊。柳林春半合，荻笋乱无丛。回首金陵岸，依依向北风。
S永城使风E:长风起秋色，细雨含落晖。夕鸟向林去，晚帆相逐飞。虫声出乱草，水气薄行衣。一别故乡道，悠悠今始归。
S书殿赐宴应制E:校文常近日，赐宴忽升天。酒正传杯至，饔人捧案前。玉阶鸣溜水，清阁引归烟。共惜芸香暮，春风几万年。
S从驾温泉宫E:神女调温液，年年待圣人。试开临水殿，来洗属车尘。暖气随明主，恩波浃近臣。灵威自无极，从此献千春。
S送丹阳采访E:郡县分南国，皇华出圣朝。为怜乡棹近，不道使车遥。旧俗吴三让，遗风汉六条。愿言除疾苦，天子听歌谣。
S送王判官E:明月开三峡，花源出五溪。城池青壁里，烟火绿林西。不畏王程促，惟愁仙路迷。巴东下归棹，莫待夜猿啼。
S题襄阳图E:画得襄阳郡，依然见昔游。岘山思驻马，汉水忆回舟。丹壑常含霁，青林不换秋。图书空咫尺，千里意悠悠。
S程将军夫人挽诗E:琴瑟调双凤，和鸣不独飞。正歌春可乐，行泣露先晞。环珮声犹在，房栊梦不归。将军休沐日，谁劝著新衣。
S送友人使夷陵E:猿鸣三峡里，行客旧沾裳。复道从兹去，思君不暂忘。开襟春叶短，分手夏条长。独有幽庭桂，年年空自芳。
S白云溪E:山径入修篁，深林蔽日光。夏云生嶂远，瀑水引溪长。秀迹逢皆胜，清芬坐转凉。回看玉樽夕，归路赏前忘。
S昭君怨E:莫将铅粉匣，不用镜花光。一去边城路，何情更画妆。影销胡地月，衣尽汉宫香。妾死非关命，都缘怨断肠。
S从军行E:吹角动行人，喧喧行人起。笳悲马嘶乱，争渡金河水。日暮沙漠陲，战声烟尘里。尽系名王颈，归来献天子。
S早朝E:皎洁明星高，苍茫远天曙。槐雾暗不开，城鸦鸣稍去。始闻高阁声，莫辨更衣处。银烛已成行，金门俨驺驭。
S资圣寺送甘二E:浮生信如寄，薄宦夫何有。来往本无归，别离方此受。柳色蔼春馀，槐阴清夏首。不觉御沟上，衔悲执杯酒。
S李处士山居E:君子盈天阶，小人甘自免。方随炼金客，林上家绝巘。背岭花未开，入云树深浅。清昼犹自眠，山鸟时一啭。
S新晴野望E:新晴原野旷，极目无氛垢。郭门临渡头，村树连谿口。白水明田外，碧峰出山后。农月无闲人，倾家事南亩。
S渡河到清河作E:泛舟大河里，积水穷天涯。天波忽开拆，郡邑千万家。行复见城市，宛然有桑麻。回瞻旧乡国，淼漫连云霞。
S冬夜书怀E:冬宵寒且永，夜漏宫中发。草白霭繁霜，木衰澄清月。丽服映颓颜，朱灯照华发。汉家方尚少，顾影惭朝谒。
S叹白发E:我年一何长，鬓发日已白。俯仰天地间，能为几时客。惆怅故山云，徘徊空日夕。何事与时人，东城复南陌。
S早朝E:柳暗百花明，春深五凤城。城乌睥睨晓，宫井辘轳声。方朔金门侍，班姬玉辇迎。仍闻遣方士，东海访蓬瀛。
S同崔员外秋宵寓直E:建礼高秋夜，承明候晓过。九门寒漏彻，万井曙钟多。月迥藏珠斗，云消出绛河。更惭衰朽质，南陌共鸣珂。
S寄荆州张丞相E:所思竟何在，怅望深荆门。举世无相识，终身思旧恩。方将与农圃，艺植老丘园。目尽南飞雁，何由寄一言。
S和尹谏议史馆山池E:云馆接天居，霓裳侍玉除。春池百子外，芳树万年馀。洞有仙人箓，山藏太史书。君恩深汉帝，且莫上空虚。
S酬张少府E:晚年唯好静，万事不关心。自顾无长策，空知返旧林。松风吹解带，山月照弹琴。君问穷通理，渔歌入浦深。
S酬贺四赠葛巾之作E:野巾传惠好，兹贶重兼金。嘉此幽栖物，能齐隐吏心。早朝方暂挂，晚沐复来簪。坐觉嚣尘远，思君共入林。
S送丘为落第归江东E:怜君不得意，况复柳条春。为客黄金尽，还家白发新。五湖三亩宅，万里一归人。知尔不能荐，羞称献纳臣。
S送李判官赴东江E:闻道皇华使，方随皂盖臣。封章通左语，冠冕化文身。树色分扬子，潮声满富春。遥知辨璧吏，恩到泣珠人。
S送封太守E:忽解羊头削，聊驰熊首轓。扬舲发夏口，按节向吴门。帆映丹阳郭，枫攒赤岸村。百城多候吏，露冕一何尊。
S送严秀才还蜀E:宁亲为令子，似舅即贤甥。别路经花县，还乡入锦城。山临青塞断，江向白云平。献赋何时至，明君忆长卿。
S送张判官赴河西E:单车曾出塞，报国敢邀勋。见逐张征虏，今思霍冠军。沙平连白云，蓬卷入黄云。慷慨倚长剑，高歌一送君。
S送张道士归山E:先生何处去，王屋访茅君。别妇留丹诀，驱鸡入白云。人间若剩住，天上复离群。当作辽城鹤，仙歌使尔闻。
S送钱少府还蓝田E:草色日向好，桃源人去稀。手持平子赋，目送老莱衣。每候山樱发，时同海燕归。今年寒食酒，应是返柴扉。
S送丘为往唐州E:宛洛有风尘，君行多苦辛。四愁连汉水，百口寄随人。槐色阴清昼，杨花惹暮春。朝端肯相送，天子绣衣臣。
S送崔九兴宗游蜀E:送君从此去，转觉故人稀。徒御犹回首，田园方掩扉。出门当旅食，中路授寒衣。江汉风流地，游人何岁归。
S送崔兴宗E:已恨亲皆远，谁怜友复稀。君王未西顾，游宦尽东归。塞迥山河净，天长云树微。方同菊花节，相待洛阳扉。
S送平澹然判官E:不识阳关路，新从定远侯。黄云断春色，画角起边愁。瀚海经年到，交河出塞流。须令外国使，知饮月氏头。
S送刘司直赴安西E:绝域阳关道，胡沙与塞尘。三春时有雁，万里少行人。苜蓿随天马，葡萄逐汉臣。当令外国惧，不敢觅和亲。
S送方城韦明府E:遥思葭菼际，寥落楚人行。高鸟长淮水，平芜故郢城。使车听雉乳，县鼓应鸡鸣。若见州从事，无嫌手板迎。
S送李员外贤郎E:少年何处去，负米上铜梁。借问阿戎父，知为童子郎。鱼笺请诗赋，橦布作衣裳。薏苡扶衰病，归来幸可将。
S送梓州李使君E:万壑树参天，千山响杜鹃。山中一夜雨，树杪百重泉。汉女输橦布，巴人讼芋田。文翁翻教授，不敢依先贤。
S送张五諲归宣城E:五湖千万里，况复五湖西。渔浦南陵郭，人家春谷谿。欲归江淼淼，未到草萋萋。忆想兰陵镇，可宜猿更啼。
S送友人南归E:万里春应尽，三江雁亦稀。连天汉水广，孤客郢城归。郧国稻苗秀，楚人菰米肥。悬知倚门望，遥识老莱衣。
S送贺遂员外外甥E:南国有归舟，荆门溯上流。苍茫葭菼外，云水与昭丘。樯带城乌去，江连暮雨愁。猿声不可听，莫待楚山秋。
S送杨长史赴果州E:褒斜不容幰，之子去何之。鸟道一千里，猿声十二时。官桥祭酒客，山木女郎祠。别后同明月，君应听子规。
S送邢桂州E:铙吹喧京口，风波下洞庭。赭圻将赤岸，击汰复扬舲。日落江湖白，潮来天地青。明珠归合浦，应逐使臣星。
S送孙二E:郊外谁相送，夫君道术亲。书生邹鲁客，才子洛阳人。祖席依寒草，行车起暮尘。山川何寂寞，长望泪沾巾。
S送崔三往密州觐省E:南陌去悠悠，东郊不少留。同怀扇枕恋，独念倚门愁。路绕天山雪，家临海树秋。鲁连功未报，且莫蹈沧洲。
S与卢象集朱家E:主人能爱客，终日有逢迎。贳得新丰酒，复闻秦女筝。柳条疏客舍，槐叶下秋城。语笑且为乐，吾将达此生。
S登裴秀才迪小台E:端居不出户，满目望云山。落日鸟边下，秋原人外闲。遥知远林际，不见此檐间。好客多乘月，应门莫上关。
S过崔驸马山池E:画楼吹笛妓，金碗酒家胡。锦石称贞女，青松学大夫。脱貂贳桂醑，射雁与山厨。闻道高阳会，愚公谷正愚。
S过福禅师兰若E:岩壑转微径，云林隐法堂。羽人飞奏乐，天女跪焚香。竹外峰偏曙，藤阴水更凉。欲知禅坐久，行路长春芳。
S登辨觉寺E:竹径从初地，莲峰出化城。窗中三楚尽，林上九江平。软草承趺坐，长松响梵声。空居法云外，观世得无生。
S喜祖三至留宿E:门前洛阳客，下马拂征衣。不枉故人驾，平生多掩扉。行人返深巷，积雪带馀晖。早岁同袍者，高车何处归。
S慕容承携素馔见过E:纱帽乌皮几，闲居懒赋诗。门看五柳识，年算六身知。灵寿君王赐，雕胡弟子炊。空劳酒食馔，持底解人颐。
S郑果州相过E:丽日照残春，初晴草木新。床前磨镜客，树下灌园人。五马惊穷巷，双童逐老身。中厨办粗饭，当恕阮家贫。
S山居秋暝E:空山新雨后，天气晚来秋。明月松间照，清泉石上流。竹喧归浣女，莲动下渔舟。随意春芳歇，王孙自可留。
S归嵩山作E:清川带长薄，车马去闲闲。流水如有意，暮禽相与还。荒城临古渡，落日满秋山。迢递嵩高下，归来且闭关。
S归辋川作E:谷口疏钟动，渔樵稍欲稀。悠然远山暮，独向白云归。菱蔓弱难定，杨花轻易飞。东皋春草色，惆怅掩柴扉。
S韦给事山居E:幽寻得此地，讵有一人曾。大壑随阶转，群山入户登。庖厨出深竹，印绶隔垂藤。即事辞轩冕，谁云病未能。
S山居即事E:寂寞掩柴扉，苍茫对落晖。鹤巢松树遍，人访荜门稀。绿竹含新粉，红莲落故衣。渡头烟火起，处处采菱归。
S终南山E:太乙近天都，连山接海隅。白云回望合，青霭入看无。分野中峰变，阴晴众壑殊。欲投人处宿，隔水问樵夫。
S辋川闲居E:一从归白社，不复到青门。时倚檐前树，远看原上村。青菰临水拔，白鸟向山翻。寂寞於陵子，桔槔方灌园。
S春园即事E:宿雨乘轻屐，春寒著弊袍。开畦分白水，间柳发红桃。草际成棋局，林端举桔槔。还持鹿皮几，日暮隐蓬蒿。
S淇上田园即事E:屏居淇水上，东野旷无山。日隐桑柘外，河明闾井间。牧童望村去，猎犬随人还。静者亦何事，荆扉乘昼关。
S观猎E:风劲角弓鸣，将军猎渭城。草枯鹰眼疾，雪尽马蹄轻。忽过新丰市，还归细柳营。回看射雕处，千里暮云平。
S春日上方即事E:好读高僧传，时看辟谷方。鸠形将刻仗，龟壳用支床。柳色青山映，梨花夕鸟藏。北窗桃李下，闲坐但焚香。
S汉江临泛E:楚塞三湘接，荆门九派通。江流天地外，山色有无中。郡邑浮前浦，波澜动远空。襄阳好风日，留醉与山翁。
S泛前陂E:秋空自明迥，况复远人间。畅以沙际鹤，兼之云外山。澄波澹将夕，清月皓方闲。此夜任孤棹，夷犹殊未还。
S登河北城楼作E:井邑傅岩上，客亭云雾间。高城眺落日，极浦映苍山。岸火孤舟宿，渔家夕鸟还。寂寥天地暮，心与广川闲。
S千塔主人E:逆旅逢佳节，征帆未可前。窗临汴河水，门渡楚人船。鸡犬散墟落，桑榆荫远田。所居人不见，枕席生云烟。
S使至塞上E:单车欲问边，属国过居延。征蓬出汉塞，归雁入胡天。大漠孤烟直，长河落日圆。萧关逢候吏，都护在燕然。
S晚春归思E:新妆可怜色，落日卷罗帷。炉气清珍簟，墙阴上玉墀。春虫飞网户，暮雀隐花枝。向晚多愁思，闲窗桃李时。
S戏题示萧氏甥E:怜尔解临池，渠爷未学诗。老夫何足似，弊宅倘因之。芦笋穿荷叶，菱花罥雁儿。郗公不易胜，莫著外家欺。
S待储光羲不至E:重门朝已启，起坐听车声。要欲闻清佩，方将出户迎。晚钟鸣上苑，疏雨过春城。了自不相顾，临堂空复情。
S听宫莺E:春树绕宫墙，宫莺啭曙光。忽惊啼暂断，移处弄还长。隐叶栖承露，攀花出未央。游人未应返，为此始思乡。
S杂诗E:双燕初命子，五桃新作花。王昌是东舍，宋玉次西家。小小能织绮，时时出浣纱。亲劳使君问，南陌驻香车。
S留别钱起E:卑栖却得性，每与白云归。徇禄仍怀橘，看山免采薇。暮禽先去马，新月待开扉。霄汉时回首，知音青琐闱。
S留别丘为E:归鞍白云外，缭绕出前山。今日又明日，自知心不闲。亲劳簪组送，欲趁莺花还。一步一回首，迟迟向近关。
S酬慕容十一E:行行西陌返，驻幰问车公。挟毂双官骑，应门五尺僮。老年如塞北，强起离墙东。为报壶丘子，来人道姓蒙。
S阙题二首E:荆谿白石出，天寒红叶稀。山路元无雨，空翠湿人衣。相看不忍发，惨淡暮潮平。语罢更携手，月明洲渚生。
S古离别E:下阶欲离别，相对映兰丛。含辞未及吐，泪落兰丛中。高堂静秋日，罗衣飘暮风。谁能待明月，回首见床空。
S西塔寺陆羽茶泉E:竟陵西塔寺，踪迹尚空虚。不独支公住，曾经陆羽居。草堂荒产蛤，茶井冷生鱼。一汲清泠水，高风味有馀。
S题农父庐舍E:东风何时至，已绿湖上山。湖上春已早，田家日不闲。沟塍流水处，耒耜平芜间。薄暮饭牛罢，归来还闭关。
S登润州城E:天末江城晚，登临客望迷。春潮平岛屿，残雨隔虹蜺。鸟与孤帆远，烟和独树低。乡山何处是，目断广陵西。
S寻庐山崔征君E:日高鸡犬静，门掩向寒塘。夜竹深茅宇，秋亭冷石床。住山年已远，服药寿偏长。虚弃浮生者，相逢益自伤。
S竹下残雪E:一点消未尽，孤月在竹阴。晴光夜转莹，寒气晓仍深。还对读书牖，且关乘兴心。已能依此地，终不傍瑶琴。
S送晁补阙归日本国E:西掖承休浣，东隅返故林。来称郯子学，归是越人吟。马上秋郊远，舟中曙海阴。知君怀魏阙，万里独摇心。
S入若耶溪E:轻舟去何疾，已到云林境。起坐鱼鸟间，动摇山水影。岩中响自答，溪里言弥静。事事令人幽，停桡向馀景。
S杂诗E:可怜青铜镜，挂在白玉堂。玉堂有美女，娇弄明月光。罗袖拂金鹊，彩屏点红妆。妆罢含情坐，春风桃李香。
S长门怨E:君王宠初歇，弃妾长门宫。紫殿青苔满，高楼明月空。夜愁生枕席，春意罢帘栊。泣尽无人问，容华落镜中。
S上巳E:巳日帝城春，倾都祓禊晨。停车须傍水，奏乐要惊尘。弱柳障行骑，浮桥拥看人。犹言日尚早，更向九龙津。
S赠梁州张都督E:闻君为汉将，虏骑罢南侵。出塞清沙漠，还家拜羽林。风霜臣节苦，岁月主恩深。为语西河使，知余报国心。
S赠卢八象E:客从巴水渡，传尔溯行舟。是日风波霁，高堂雨半收。青山满蜀道，绿水向荆州。不作书相问，谁能慰别愁。
S题潼关楼E:客行逢雨霁，歇马上津楼。山势雄三辅，关门扼九州。川从陕路去，河绕华阴流。向晚登临处，风烟万里愁。
S题沈隐侯八咏楼E:梁日东阳守，为楼望越中。绿窗明月在，青史古人空。江静闻山狖，川长数塞鸿。登临白云晚，流恨此遗风。
S晚入汴水E:昨晚南行楚，今朝北溯河。客愁能几日，乡路渐无多。晴景摇津树，春风起棹歌。长淮亦已尽，宁复畏潮波。
S发锦沙村E:北上途未半，南行岁已阑。孤舟下建德，江水入新安。海近山常雨，谿深地早寒。行行泊不可，须及子陵滩。
S夕次圃田店E:前路入郑郊，尚经百馀里。马烦时欲歇，客归程未已。落日桑柘阴，遥村烟火起。西还不遑宿，中夜渡泾水。
S扈从御宿池E:君王既巡狩，辇道入秦京。远树低枪垒，孤峰入幔城。寒疏清禁漏，夜警羽林兵。谁念迷方客，长怀魏阙情。
S答王维留宿E:四年不相见，相见复何为。握手言未毕，却令伤别离。升堂还驻马，酌醴便呼儿。语嘿自相对，安用傍人知。
S送刘高邮棁使入都E:常闻积归思，昨夜又兼秋。乡路京华远，王程江水流。吴歌喧两岸，楚客醉孤舟。渐觉潮初上，凄然多暮愁。
S宴吴王宅E:吴王承国宠，列第禁城东。连夜征词客，当春试舞童。砌分池水岸，窗度竹林风。更待西园月，金尊乐未终。
S观华岳E:西入秦关口，南瞻驿路连。彩云生阙下，松树到祠边。作镇当官道，雄都俯大川。莲峰径上处，仿佛有神仙。
S泗上冯使君南楼作E:井邑连淮泗，南楼向晚过。望滩沙鹭起，寻岸浴童歌。近海云偏出，兼秋雨更多。明晨拟回棹，乡思恨风波。
S苏氏别业E:别业居幽处，到来生隐心。南山当户牖，沣水映园林。屋覆经冬雪，庭昏未夕阴。寥寥人境外，闲坐听春禽。
S汝坟别业E:失路农为业，移家到汝坟。独愁常废卷，多病久离群。鸟雀垂窗柳，虹霓出涧云。山中无外事，樵唱有时闻。
S陆浑水亭E:昼眺伊川曲，岩间霁色明。浅沙平有路，流水漫无声。浴鸟沿波聚，潜鱼触钓惊。更怜春岸绿，幽意满前楹。
S过郑曲E:路向荣川谷，晴来望尽通。细烟生水上，圆月在舟中。岸势迷行客，秋声乱草虫。旅怀劳自慰，淅淅有凉风。
S宿陈留李少府揆厅E:相知有叔卿，讼简夜弥清。旅泊倦愁卧，堂空闻曙更。风帘摇烛影，秋雨带虫声。归思那堪说，悠悠限洛城。
S题韩少府水亭E:梅福幽栖处，佳期不忘还。鸟吟当户竹，花绕傍池山。水气侵阶冷，松阴覆座闲。宁知武陵趣，宛在市朝间。
S题远公经台E:兰若无人到，真僧出复稀。苔侵行道席，云湿坐禅衣。涧鼠缘香案，山蝉噪竹扉。世间长不见，宁止暂忘归。
S江南旅情E:楚山不可极，归路但萧条。海色晴看雨，江声夜听潮。剑留南斗近，书寄北风遥。为报空潭橘，无媒寄洛桥。
S泊扬子津E:才入维扬郡，乡关此路遥。林藏初过雨，风退欲归潮。江火明沙岸，云帆碍浦桥。客衣今日薄，寒气近来饶。
S晚泊金陵水亭E:江亭当废国，秋景倍萧骚。夕照明残垒，寒潮涨古濠。就田看鹤大，隔水见僧高。无限前朝事，醒吟易觉劳。
S七夕E:闺女求天女，更阑意未阑。玉庭开粉席，罗袖捧金盘。向月穿针易，临风整线难。不知谁得巧，明旦试相看。
S塞下曲E:黄云雁门郡，日暮风沙里。千骑黑貂裘，皆称羽林子。金笳吹朔雪，铁马嘶云水。帐下饮蒲萄，平生寸心是。
S留别王卢二拾遗E:此别不可道，此心当报谁。春风灞水上，饮马桃花时。误作好文士，只令游宦迟。留书下朝客，我有故山期。
S晚归东园E:出郭喜见山，东行亦未远。夕阳带归路，霭霭秋稼晚。樵者乘霁归，野夫及星饭。请谢朱轮客，垂竿不复返。
S塞下曲E:少年学骑射，勇冠并州儿。直爱出身早，边功沙漠垂。戎鞭腰下插，羌笛雪中吹。膂力今应尽，将军犹未知。
S寄镜湖朱处士E:澄霁晚流阔，微风吹绿蘋。鳞鳞远峰见，淡淡平湖春。芳草日堪把，白云心所亲。何时可为乐，梦里东山人。
S送相里造入京E:子月过秦正，寒云覆洛城。嗟君未得志，犹作苦辛行。暖酒嫌衣薄，瞻风候雨晴。春官含笑待，驱马速前程。
S送钱子入京E:夜梦还京北，乡心恨捣衣。朝逢入秦使，走马唤君归。驿路清霜下，关门黄叶稀。还家应信宿，看子速如飞。
S送人尉闽中E:可叹芳菲日，分为万里情。阊门折垂柳，御苑听残莺。海戍通闽邑，江航过楚城。客心君莫问，春草是王程。
S送人归沔南E:梅花今正发，失路复何如。旧国云山在，新年风景馀。春饶汉阳梦，日寄武陵书。可即明时老，临川莫羡鱼。
S送卢逸人E:洛阳为此别，携手更何时。不复人间见，只应海上期。清谿入云木，白首卧茅茨。共惜卢敖去，天边望所思。
S送顾朝阳还吴E:寂寞俱不偶，裹粮空入秦。宦途已可识，归卧包山春。旧国指飞鸟，沧波愁旅人。开樽洛水上，怨别柳花新。
S送窦参军E:城南送归客，举酒对林峦。暄鸟迎风啭，春衣度雨寒。桃花开翠幕，柳色拂金鞍。公子何时至，无令芳草阑。
S望秦川E:秦川朝望迥，日出正东峰。远近山河净，逶迤城阙重。秋声万户竹，寒色五陵松。客有归欤叹，凄其霜露浓。
S晚归东园E:荆扉带郊郭，稼穑满东菑。倚杖寒山暮，鸣梭秋叶时。回云覆阴谷，返景照霜梨。澹泊真吾事，清风别自兹。
S觉公院施鸟石台E:石台置香饭，斋后施诸禽。童子亦知善，众生无惧心。苔痕苍晓露，盘势出香林。锡杖或围绕，吾师一念深。
S篱笋E:东园长新笋，映日复穿篱。迸出依青嶂，攒生伴绿池。色因林向背，行逐地高卑。但恐春将老，青青独尔为。
S送储十二还庄城E:西坂何缭绕，青林问子家。天寒噪野雀，日晚度城鸦。寂历道傍树，曈曨原上霞。兹情不可说，长恨隐沦赊。
S送章彝下第E:长安渭桥路，行客别时心。献赋温泉毕，无媒魏阙深。黄莺啼就马，白日暗归林。三十名未立，君还惜寸阴。
S送崔员外黔中监选E:持衡出帝畿，星指夜郎飞。神女云迎马，荆门雨湿衣。听猿收泪罢，系雁待书稀。蛮貊虽殊俗，知君肝胆微。
S送宋秀才E:冠古积荣盛，当时数戟门。旧交丞相子，继世五侯孙。长剑倚天外，短书盈万言。秋风一送别，江上黯消魂。
S送郑务拜伯父E:名公作逐臣，驱马拂行尘。旧国问郧子，劳歌过郢人。一川花送客，二月柳宜春。奉料竹林兴，宽怀此别晨。
S题招隐寺绚公房E:开士度人久，空岩花雾深。徒知燕坐处，不见有为心。兰若门对壑，田家路隔林。还言证法性，归去比黄金。
S宿太平观E:夕到玉京寝，窅冥云汉低。魂交仙室蝶，曙听羽人鸡。滴沥花上露，清泠松下谿。明当访真隐，挥手入无倪。
S题灵隐寺山顶禅院E:招提此山顶，下界不相闻。塔影挂清汉，钟声和白云。观空静室掩，行道众香焚。且驻西来驾，人天日未曛。
S若耶溪逢孔九E:相逢此溪曲，胜托在烟霞。潭影竹间动，岩阴檐外斜。人言上皇代，犬吠武陵家。借问淹留日，春风满若耶。
S宿龙兴寺E:香刹夜忘归，松青古殿扉。灯明方丈室，珠系比丘衣。白日传心静，青莲喻法微。天花落不尽，处处鸟衔飞。
S题沈东美员外山池E:仙郎偏好道，凿沼象瀛洲。鱼乐随情性，船行任去留。秦人辨鸡犬，尧日识巢由。归客衡门外，仍怜返景幽。
S茅山洞口E:华阳仙洞口，半岭拂云看。窈窕穿苔壁，差池对石坛。方随地脉转，稍觉水晶寒。未果变金骨，归来兹路难。
S过方尊师院E:羽客北山寻，草堂松径深。养神宗示法，得道不知心。洞户逢双履，寥天有一琴。更登玄圃上，仍种杏成林。
S祇园寺E:宝坊求往迹，神理驻沿洄。雁塔酬前愿，王身更后来。加持将暝合，朗悟豁然开。两世分明见，馀生复几哉。
S渭桥北亭作E:停车渭阳暮，望望入秦京。不见鹓鸾道，如闻歌吹声。乡魂涉江水，客路指蒲城。独有故楼月，今来亭上明。
S贻韦炼师E:精思莫知日，意静如空虚。三鸟自来去，九光遥卷舒。新池近天井，玉宇停云车。余亦苦山路，洗心祈道书。
S霁后贻马十二巽E:高天风雨散，清气在园林。况我夜初静，当轩鸣绿琴。云开北堂月，庭满南山阴。不见长裾者，空歌游子吟。
S题陆山人楼E:暮声杂初雁，夜色涵早秋。独见海中月，照君池上楼。山云拂高栋，天汉入云流。不惜朝光满，其如千里游。
S题辨觉精舍E:朝随秋云阴，乃至青松林。花阁空中远，方池岩下深。竹风乱天语，溪响成龙吟。试问真君子，游山非世心。
S题慎言法师故房E:精庐不住子，自有无生乡。过客知何道，裴回雁子堂。浮云归故岭，落月还西方。日夕虚空里，时时闻异香。
S石瓮寺E:遥山起真宇，西向尽花林。下见宫殿小，上看廊庑深。苑花落池水，天语闻松音。君子又知我，焚香期化心。
S京口送别王四谊E:江上枫林秋，江中秋水流。清晨惜分袂，秋日尚同舟。落潮洗鱼浦，倾荷枕驿楼。明年菊花熟，洛东泛觞游。
S送恂上人还吴E:洛城本天邑，洛水即天池。君王既行幸，法子复来仪。虚室香花满，清川杨柳垂。乘闲道归去，远意谁能知。
S送周十一E:秋风陨群木，众草下严霜。复问子何如，自言之帝乡。岂无亲所爱，将欲济时康。握手别征驾，返悲岐路长。
S留别安庆李太守E:明牧念行子，又言悲解携。初筵方落日，醉止到鸣鸡。过客来自北，大军居在西。丘家如讨逆，敢以庶盘溪。
S洛阳东门送别E:东城别故人，腊月迟芳辰。不惜孤舟去，其如两地春。花明洛阳苑，水绿小平津。是日不相见，莺声徒自新。
S汉阳即事E:楚国千里远，孰知方寸违。春游欢有客，夕寝赋无衣。江水带冰绿，桃花随雨飞。九歌有深意，捐佩乃言归。
S泊江潭贻马校书E:明月挂青天，遥遥如目前。故人游画阁，却望似云边。水宿依渔父，歌声好采莲。采莲江上曲，今夕为君传。
S送沈校书吴中搜书E:郊外亭皋远，野中岐路分。苑门临渭水，山翠杂春云。秦阁多遗典，吴台访阙文。君王思校理，莫滞清江濆。
S寒夜江口泊舟E:寒潮信未起，出浦缆孤舟。一夜苦风浪，自然增旅愁。吴山迟海月，楚火照江流。欲有知音者，异乡谁可求。
S苑外至龙兴院作E:朝游天苑外，忽见法筵开。山势当空出，云阴满地来。疏钟清月殿，幽梵静花台。日暮香林下，飘飘仙步回。
S题虬上人房E:禅宫分两地，释子一为心。入道无来去，清言见古今。江寒池水绿，山暝竹园深。别有中天月，遥遥散夕阴。
S答王十三维E:门生故来往，知欲命浮觞。忽奉朝青阁，回车入上阳。落花满春水，疏柳映新塘。是日归来暮，劳君奏雅章。
S和张太祝冬祭马步E:故坛何肃肃，中野自无喧。烈火见陈信，飏言闻永存。房星隐曙色，朔风动寒原。今日歌天马，非关征大宛。
S寻徐山人遇马舍人E:泊舟伊川右，正见野人归。日暮春山绿，我心清且微。岩声风雨度，水气云霞飞。复有金门客，来参萝薜衣。
S夜观妓E:白雪宜新舞，清宵召楚妃。娇童携锦荐，侍女整罗衣。花映垂鬟转，香迎步履飞。徐徐敛长袖，双烛送将归。
S洛桥送别E:河桥送客舟，河水正安流。远见轻桡动，遥怜故国游。海禽逢早雁，江月值新秋。一听南津曲，分明散别愁。
S秦中送人觐省E:二月清江外，遥遥饯故人。南山晴有雪，东陌霁无尘。骑别章台晚，舟行洛水春。知君梁苑去，日见白华新。
S洛中送人还江东E:洛城春雨霁，相送下江乡。树绿天津道，山明伊水阳。孤舟从此去，客思一何长。直望清波里，唯馀落日光。
S洛潭送人觐省E:清洛带芝田，东流入大川。舟轻水复急，别望杳如仙。细草生春岸，明霞散早天。送君唯一曲，当是白华篇。
S送人随大夫和蕃E:西方有六国，国国愿来宾。圣主今无外，怀柔遣使臣。大夫开幕府，才子作行人。解剑聊相送，边城二月春。
S送人寻裴斐E:柱史回清宪，谪居临汉川。迟君千里驾，方外赏云泉。路断因春水，山深隔暝烟。湘江见游女，寄摘一枝莲。
S陇头水送别E:相送陇山头，东西陇水流。从来心胆盛，今日为君愁。暗雪迷征路，寒云隐戍楼。唯馀旌旆影，相逐去悠悠。
S送王上人还襄阳E:朝看法云散，知有至人还。送客临伊水，行车出故关。天花满南国，精舍在空山。虽复时来去，中心长日闲。
S官庄池观竞渡E:落日吹箫管，清池发棹歌。船争先后渡，岸激去来波。水叶藏鱼鸟，林花间绮罗。踟蹰仙女处，犹似望天河。
S重寄虬上人E:一作云峰别，三看花柳朝。青山隔远路，明月空长霄。鹊浴西江雨，鸡鸣东海潮。此情劳梦寐，况道双林遥。
S长安道E:鸣鞭过酒肆，袨服游倡门。百万一时尽，含情无片言。西行一千里，暝色生寒树。暗闻歌吹声，知是长安路。
S变行路难E:向晚横吹悲，风动马嘶合。前驱引旗节，千里阵云匝。单于下阴山，砂砾空飒飒。封侯取一战，岂复念闺阁。
S塞上曲E:秋风夜渡河，吹却雁门桑。遥见胡地猎，鞴马宿严霜。五道分兵去，孤军百战场。功多翻下狱，士卒但心伤。
S为张僓赠阎使臣E:哀哀献玉人，楚国同悲辛。泣尽继以血，何由辨其真。赖承琢磨惠，复使光辉新。犹畏谗口疾，弃之如埃尘。
S送任五之桂林E:楚客醉孤舟，越水将引棹。山为两乡别，月带千里貌。羁谴同缯纶，僻幽闻虎豹。桂林寒色在，苦节知所效。
S山中别庞十E:幽娟松筱径，月出寒蝉鸣。散发卧其下，谁知孤隐情。吟时白云合，钓处玄潭清。琼树方杳霭，凤兮保其贞。
S留别武陵袁丞E:皇恩暂迁谪，待罪逢知己。从此武陵溪，孤舟二千里。桃花遗古岸，金涧流春水。谁识马将军，忠贞抱生死。
S宿裴氏山庄E:苍苍竹林暮，吾亦知所投。静坐山斋月，清溪闻远流。西峰下微雨，向晓白云收。遂解尘中组，终南春可游。
S秋兴E:日暮西北堂，凉风洗修木。著书在南窗，门馆常肃肃。苔草延古意，视听转幽独。或问余所营，刈黍就寒谷。
S大梁途中作E:怏怏步长道，客行渺无端。郊原欲下雪，天地棱棱寒。当时每酣醉，不觉行路难。今日无酒钱，凄惶向谁叹。
S段宥厅孤桐E:凤凰所宿处，月映孤桐寒。槁叶零落尽，空柯苍翠残。虚心谁能见，直影非无端。响发调尚苦，清商劳一弹。
S琴E:孤桐秘虚鸣，朴素传幽真。仿佛弦指外，遂见初古人。意远风雪苦，时来江山春。高宴未终曲，谁能辨经纶。
S驾幸河东E:晋水千庐合，汾桥万国从。开唐天业盛，入沛圣恩浓。下辇回三象，题碑任六龙。睿明悬日月，千岁此时逢。
S胡笳曲E:城南虏已合，一夜几重围。自有金笳引，能沾出塞衣。听临关月苦，清入海风微。三奏高楼晓，胡人掩涕归。
S潞府客亭寄崔凤童E:萧条郡城闭，旅馆空寒烟。秋月对愁客，山钟摇暮天。新知偶相访，斗酒情依然。一宿阻长会，清风徒满川。
S送李擢游江东E:清洛日夜涨，微风引孤舟。离肠便千里，远梦生江楼。楚国橙橘暗，吴门烟雨愁。东南具今古，归望山云秋。
S沙苑南渡头E:秋雾连云白，归心浦溆悬。津人空守缆，村馆复临川。篷隔苍茫雨，波连演漾田。孤舟未得济，入梦在何年。
S客广陵E:楼头广陵近，九月在南徐。秋色明海县，寒烟生里闾。夜帆归楚客，昨日度江书。为问易名叟，垂纶不见鱼。
S静法师东斋E:筑室在人境，遂得真隐情。春尽草木变，雨来池馆清。琴书全雅道，视听已无生。闭户脱三界，白云自虚盈。
S素上人影塔E:物化同枯木，希夷明月珠。本来生灭尽，何者是虚无。一坐看如故，千龄独向隅。至人非别有，方外不应殊。
S遇薛明府谒聪上人E:欣逢柏梁故，共谒聪公禅。石室无人到，绳床见虎眠。阴崖常抱雪，枯涧为生泉。出处虽云异，同欢在法筵。
S谒焦炼师E:中峰青苔壁，一点云生时。岂意石堂里，得逢焦炼师。炉香净琴案，松影闲瑶墀。拜受长年药，翩翻西海期。
S寒食即事E:晋阳寒食地，风俗旧来传。雨灭龙蛇火，春生鸿雁天。泣多流水涨，歌发舞云旋。西见之推庙，空为人所怜。
S题灞池二首E:腰镰欲何之，东园刈秋韭。世事不复论，悲歌和樵叟。开门望长川，薄暮见渔者。借问白头翁，垂纶几年也。
S送陆擢E:圣代多才俊，陆生何考槃。南山高松树，不合空摧残。九月湖上别，北风秋雨寒。殷勤叹孤凤，早食金琅玕。
S送李十一尉临溪E:泠泠花下琴，君唱渡江吟。天际一帆影，预悬离别心。以言神仙尉，因致瑶华音。回轸抚商调，越溪澄碧林。
S江上琴兴E:江上调玉琴，一弦清一心。泠泠七弦遍，万木澄幽阴。能使江月白，又令江水深。始知梧桐枝，可以徽黄金。
S宿王昌龄隐居E:清溪深不测，隐处唯孤云。松际露微月，清光犹为君。茅亭宿花影，药院滋苔纹。余亦谢时去，西山鸾鹤群。
S塞上曲E:翩翩云中使，来问太原卒。百战苦不归，刀头怨明月。塞云随阵落，寒日傍城没。城下有寡妻，哀哀哭枯骨。
S古意E:牧马古道傍，道傍多古墓。萧条愁杀人，蝉鸣白杨树。回头望京邑，合沓生尘雾。富贵安可常，归来保贞素。
S高楼夜弹筝E:高楼百馀尺，直上江水平。明月照人苦，开帘弹玉筝。山高猿狖急，天静鸿雁鸣。曲度犹未终，东峰霞半生。
S昭君墓E:汉宫岂不死，异域伤独没。万里驮黄金，蛾眉为枯骨。回车夜出塞，立马皆不发。共恨丹青人，坟上哭明月。
S吊王将军墓E:嫖姚北伐时，深入强千里。战馀落日黄，军败鼓声死。尝闻汉飞将，可夺单于垒。今与山鬼邻，残兵哭辽水。
S题破山寺后禅院E:清晨入古寺，初日照高林。竹径通幽处，禅房花木深。山光悦鸟性，潭影空人心。万籁此都寂，但馀钟磬音。
S送李大都护E:单于虽不战，都护事边深。君执幕中秘，能为高士心。海头近初月，碛里多愁阴。西望郭犹子，将分泪满襟。
S潭州留别E:贤达不相识，偶然交已深。宿帆谒郡佐，怅别依禅林。湘水流入海，楚云千里心。望君杉松夜，山月清猿吟。
S听琴秋夜赠寇尊师E:琴当秋夜听，况是洞中人。一指指应法，一声声爽神。寒虫临砌急，清吹袅灯频。何必钟期耳，高闲自可亲。
S泊舟盱眙E:泊舟淮水次，霜降夕流清。夜久潮侵岸，天寒月近城。平沙依雁宿，候馆听鸡鸣。乡国云霄外，谁堪羁旅情。
S江行E:平湖四无际，此夜泛孤舟。明月异方意，吴歌令客愁。乡园碧云外，兄弟渌江头。万里无归信，伤心看斗牛。
S燕居E:青苔常满路，流水复入林。远与市朝隔，日闻鸡犬深。寥寥丘中想，渺渺湖上心。啸傲转无欲，不知成陆沉。
S林园秋夜作E:林卧避残暑，白云长在天。赏心既如此，对酒非徒然。月色遍秋露，竹声兼夜泉。凉风怀袖里，兹意与谁传。
S读前汉外戚传E:人录尚书事，家临御路傍。凿池通渭水，避暑借明光。印绶妻封邑，轩车子拜郎。宠因宫掖里，势极必先亡。
S春怨E:夜尽梦初惊，纱窗早雾明。晓妆脂粉薄，春服绮罗轻。妾有今朝恨，君无旧日情。愁来理弦管，皆是断肠声。
S古歌二首E:美人怨何深，含情倚金阁。不嚬复不语，红泪双双落。美人闭红烛，独坐裁新锦。频放剪刀声，夜寒知未寝。
S题江潮庄壁E:田家喜秋熟，岁晏林叶稀。禾黍积场圃，楂梨垂户扉。野闲犬时吠，日暮牛自归。时复落花酒，茅斋堪解衣。
S咏帘E:玳瑁昔称华，玲珑薄绛纱。钩衔门势曲，节乱水纹斜。日弄长飞鸟，风摇不卷花。自当分内外，非是为骄奢。
S宁王山池E:水势临阶转，峰形对路开。槎从天上得，石是海边来。瑞草分丛种，祥花间色栽。旧传词赋客，唯见有邹枚。
S题石瓮寺E:胜境宜长望，迟春好散愁。关连四塞起，河带八川流。复磴承香阁，重岩映彩楼。为临温液近，偏美圣君游。
S田家E:小园足生事，寻胜日倾壶。莳蔬利于鬻，才青摘已无。四邻依野竹，日夕采其枯。田家心适时，春色遍桑榆。
S长信怨E:飞燕倚身轻，争人巧笑名。生君弃妾意，增妾怨君情。日落昭阳壁，秋来长信城。寥寥金殿里，歌吹夜无声。
S闺情E:日暮裁缝歇，深嫌气力微。才能收箧笥，懒起下帘帷。怨坐空然烛，愁眠不解衣。昨来频梦见，夫婿莫应知。
S十五夜观灯E:暂得金吾夜，通看火树春。停车傍明月，走马入红尘。妓杂歌偏胜，场移舞更新。应须尽记取，说向不来人。
S秋山夕兴E:山月松筱下，月明山景鲜。聊为高秋酌，复此清夜弦。晤语方获志，栖心亦弥年。尚言兴未逸，更理逍遥篇。
S送少微上人游天台E:石桥人不到，独往更迢迢。乞食山家少，寻钟野路遥。松门风自扫，瀑布雪难消。秋夜闻清梵，馀音逐海潮。
S对酒寄严维E:陋巷喜阳和，衰颜对酒歌。懒从华发乱，闲任白云多。郡简容垂钓，家贫学弄梭。门前七里濑，早晚子陵过。
S新年作E:乡心新岁切，天畔独潸然。老至居人下，春归在客先。岭猿同旦暮，江柳共风烟。已似长沙傅，从今又几年。
S送宣尊师醮毕归越E:吹箫江上晚，惆怅别茅君。踏火能飞雪，登刀入白云。晨香长日在，夜磬满山闻。挥手桐溪路，无情水亦分。
S送裴郎中贬吉州E:乱军交白刃，一骑出黄尘。汉节同归阙，江帆共逐臣。猿愁歧路晚，梅作异方春。知己酂侯在，应怜脱粟人。
S酬张夏E:几岁依穷海，颓年惜故阴。剑寒空有气，松老欲无心。玩雪劳相访，看山正独吟。孤舟且莫去，前路水云深。
S送李使君贬连州E:独过长沙去，谁堪此路愁。秋风散千骑，寒雨泊孤舟。贾谊辞明主，萧何识故侯。汉廷当自召，湘水但空流。
S寻洪尊师不遇E:古木无人地，来寻羽客家。道书堆玉案，仙帔叠青霞。鹤老难知岁，梅寒未作花。山中不相见，何处化丹砂。
S喜鲍禅师自龙山至E:故居何日下，春草欲芊芊。犹对山中月，谁听石上泉。猿声知后夜，花发见流年。杖锡闲来往，无心到处禅。
S宿北山禅寺兰若E:上方鸣夕磬，林下一僧还。密行传人少，禅心对虎闲。青松临古路，白月满寒山。旧识窗前桂，经霜更待攀。
S赴新安别梁侍郎E:新安君莫问，此路水云深。江海无行迹，孤舟何处寻。青山空向泪，白月岂知心。纵有馀生在，终伤老病侵。
S和州留别穆郎中E:播迁悲远道，摇落感衰容。今日犹多难，何年更此逢。世交黄叶散，乡路白云重。明发看烟树，唯闻江北钟。
S和州送人归复郢E:因家汉水曲，相送掩柴扉。故郢生秋草，寒江澹落晖。绿林行客少，赤壁住人稀。独过浔阳去，潮归人不归。
S送金昌宗归钱塘E:新家浙江上，独泛落潮归。秋水照华发，凉风生褐衣。柴门嘶马少，藜杖拜人稀。惟有陶潜柳，萧条对掩扉。
S偶然作E:野寺长依止，田家或往还。老农开古地，夕鸟入寒山。书剑身同废，烟霞吏共闲。岂能将白发，扶杖出人间。
S酬秦系E:鹤书犹未至，那出白云来。旧路经年别，寒潮每日回。家空归海燕，人老发江梅。最忆门前柳，闲居手自栽。
S岁日作E:建寅回北斗，看历占春风。律变沧江外，年加白发中。春衣试稚子，寿酒劝衰翁。今日阳和发，荣枯岂不同。
S题元录事开元所居E:幽居萝薜情，高卧纪纲行。鸟散秋鹰下，人闲春草生。冒风归野寺，收印出山城。今日新安郡，因君水更清。
S送李秘书却赴南中E:却到番禺日，应伤昔所依。炎洲百口住，故国几人归。路识梅花在，家存棣萼稀。独逢回雁去，犹作旧行飞。
S送李侍御贬郴州E:洞庭波渺渺，君去吊灵均。几路三湘水，全家万里人。听猿明月夜，看柳故年春。忆想汀洲畔，伤心向白蘋。
S寄普门上人E:白云幽卧处，不向世人传。闻在千峰里，心知独夜禅。辛勤羞薄禄，依止爱闲田。惆怅王孙草，青青又一年。
S岳阳馆中望洞庭湖E:万古巴丘戍，平湖此望长。问人何淼淼，愁暮更苍苍。叠浪浮元气，中流没太阳。孤舟有归客，早晚达潇湘。
S代边将有怀E:少年辞魏阙，白首向沙场。瘦马恋秋草，征人思故乡。暮笳吹塞月，晓甲带胡霜。自到云中郡，于今百战强。
S送李中丞之襄州E:流落征南将，曾驱十万师。罢归无旧业，老去恋明时。独立三朝识，轻生一剑知。茫茫汉江上，日暮复何之。
S步登夏口古城作E:平芜连古堞，远客此沾衣。高树朝光上，空城秋气归。微明汉水极，摇落楚人稀。但见荒郊外，寒鸦暮暮飞。
S赠别卢司直之闽中E:尔来多不见，此去又何之。华发同今日，流芳似旧时。洲长春色遍，汉广夕阳迟。岁岁王孙草，空怜无处期。
S赴巴南书情寄故人E:南过三湘去，巴人此路偏。谪居秋瘴里，归处夕阳边。直道天何在，愁容镜亦怜。裁书欲谁诉，无泪可潸然。
S馀干旅舍E:摇落暮天迥，青枫霜叶稀。孤城向水闭，独鸟背人飞。渡口月初上，邻家渔未归。乡心正欲绝，何处捣寒衣。
S送郑司直归上都E:岁岁逢离别，蹉跎江海滨。宦游成楚老，乡思逐秦人。马首归何日，莺啼又一春。因君报情旧，闲慢欲垂纶。
S和灵一上人新泉E:东林一泉出，复与远公期。石浅寒流处，山空夜落时。梦闲闻细响，虑澹对清漪。动静皆无意，唯应达者知。
S送李挚赴延陵令E:清风季子邑，想见下车时。向水弹琴静，看山采菊迟。明君加印绶，廉使托茕嫠。旦暮华阳洞，云峰若有期。
S奉送裴员外赴上都E:彤襜江上远，万里诏书催。独过浔阳去，空怜潮信回。离心秋草绿，挥手暮帆开。想见秦城路，人看五马来。
S送崔升归上都E:旧寺寻遗绪，归心逐去尘。早莺何处客，古木几家人。白发经多难，沧洲欲暮春。临期数行泪，为尔一沾巾。
S送王端公入奏上都E:旧国无家访，临歧亦羡归。途经百战后，客过二陵稀。秋草通征骑，寒城背落晖。行当蒙顾问，吴楚岁频饥。
S清明后登城眺望E:风景清明后，云山睥睨前。百花如旧日，万井出新烟。草色无空地，江流合远天。长安在何处，遥指夕阳边。
S陪王明府泛舟E:花县弹琴暇，樵风载酒时。山含秋色近，鸟度夕阳迟。出没凫成浪，蒙笼竹亚枝。云峰逐人意，来去解相随。
S送卢判官南湖E:漾舟仍载酒，愧尔意相宽。草色南湖绿，松声小署寒。水禽前后起，花屿往来看。已作沧洲调，无心恋一官。
S赠西邻卢少府E:篱落能相近，渔樵偶复同。苔封三径绝，溪向数家通。犬吠寒烟里，鸦鸣夕照中。时因杖藜次，相访竹林东。
S游休禅师双峰寺E:双扉碧峰际，遥向夕阳开。飞锡方独往，孤云何事来。寒潭映白月，秋雨上青苔。相送东郊外，羞看骢马回。
S奉送卢员外之饶州E:天书万里至，旌旆上江飞。日向鄱阳近，应看吴岫微。暮帆何处落，潮水背人归。风土无劳问，南枝黄叶稀。
S送齐郎中赴海州E:华省占星动，孤城望日遥。直庐收旧草，行县及新苗。沧海天连水，青山暮与朝。闾阎几家散，应待下车招。
S经漂母墓E:昔贤怀一饭，兹事已千秋。古墓樵人识，前朝楚水流。渚蘋行客荐，山木杜鹃愁。春草茫茫绿，王孙旧此游。
S送李端公赴东都E:轩辕征战后，江海别离长。远客归何处，平芜满故乡。夕阳帆杳杳，旧里树苍苍。惆怅蓬山下，琼枝不可忘。
S送王员外归朝E:往来无尽目，离别要逢春。海内罹多事，天涯见近臣。芳时万里客，乡路独归人。魏阙心常在，随君亦向秦。
S送蒋侍御入秦E:朝见及芳菲，恩荣出紫微。晚光临仗奏，春色共西归。楚客移家老，秦人访旧稀。因君乡里去，为扫故园扉。
S送舍弟之鄱阳居E:鄱阳寄家处，自别掩柴扉。故里人何在，沧波孤客稀。湖山春草遍，云木夕阳微。南去逢回雁，应怜相背飞。
S鄂渚送池州程使君E:萧萧五马动，欲别谢临川。落日芜湖色，空山梅冶烟。江湖通廨舍，楚老拜戈船。风化东南满，行舟来去传。
S送友人西上E:羁心不自解，有别会沾衣。春草连天积，五陵远客归。十年经转战，几处便芳菲。想见函关路，行人去亦稀。
S送梁郎中赴吉州E:遥想庐陵郡，还听叔度歌。旧官移上象，新令布中和。看竹经霜少，闻猿带雨多。但愁征拜日，无奈借留何。
S过湖南羊处士别业E:杜门成白首，湖上寄生涯。秋草芜三径，寒塘独一家。鸟归村落尽，水向县城斜。自有东篱菊，年年解作花。
S送齐郎中典括州E:星象移何处，旌麾独向东。劝耕沧海畔，听讼白云中。树色双溪合，猿声万岭同。石门康乐住，几里枉帆通。
S过隐空和尚故居E:自从飞锡去，人到沃洲稀。林下期何在，山中春独归。踏花寻旧径，映竹掩空扉。寥落东峰上，犹堪静者依。
S送袁处士E:闲田北川下，静者去躬耕。万里空江菼，孤舟过郢城。种荷依野水，移柳待山莺。出处安能问，浮云岂有情。
S喜晴E:晓日西风转，秋天万里明。湖天一种色，林鸟百般声。霁景浮云满，游丝映水轻。今朝江上客，凡慰几人情。
S夏口送徐郎中归朝E:星象南宫远，风流上客稀。九重思晓奏，万里见春归。棹发空江响，城孤落日晖。离心与杨柳，临水更依依。
S送南特进赴归行营E:闻道军书至，扬鞭不问家。虏云连白草，汉月到黄沙。汗马河源饮，烧羌陇坻遮。翩翩新结束，去逐李轻车。
S送道标上人归南岳E:悠然倚孤棹，却忆卧中林。江草将归远，湘山独往深。白云留不住，渌水去无心。衡岳千峰乱，禅房何处寻。
S送梁侍御巡永州E:萧萧江雨暮，客散野亭空。忧国天涯去，思乡岁暮同。到时猿未断，回处水应穷。莫望零陵路，千峰万木中。
S送蔡侍御赴上都E:迟迟立驷马，久客恋潇湘。明日谁同路，新年独到乡。孤烟向驿远，积雪去关长。秦地看春色，南枝不可忘。
S送独孤判官赴岭E:伏波初树羽，待尔静川鳞。岭海看飞鸟，天涯问远人。苍梧云里夕，青草嶂中春。遥想文身国，迎舟拜使臣。
S题魏万成江亭E:萧条方岁晏，牢落对空洲。才出时人右，家贫湘水头。苍山隐暮雪，白鸟没寒流。不是莲花府，冥冥不可求。
S送韦赞善使岭南E:欲逐楼船将，方安卉服夷。炎洲经瘴远，春水上泷迟。岁贡随重译，年芳遍四时。番禺静无事，空咏饮泉诗。
S送乔判官赴福州E:扬帆向何处，插羽逐征东。夷落人烟迥，王程鸟路通。江流回涧底，山色聚闽中。君去凋残后，应怜百越空。
S送李补阙之上都E:独归西掖去，难接后尘游。向日三千里，朝天十二楼。路看新柳夕，家对旧山秋。惆怅离心远，沧江空自流。
S送袁明府之任E:既有亲人术，还逢试吏年。蓬蒿千里闭，村树几家全。雪覆淮南道，春生颍谷烟。何时当莅政，相府待闻天。
S海盐官舍早春E:小邑沧洲吏，新年白首翁。一官如远客，万事极飘蓬。柳色孤城里，莺声细雨中。羁心早已乱，何事更春风。
S送李侍御贬鄱阳E:回车仍昨日，谪去已秋风。干越知何处，云山只向东。暮天江色里，田鹤稻花中。却见鄱阳吏，犹应旧马骢。
S松江独宿E:洞庭初下叶，孤客不胜愁。明月天涯夜，青山江上秋。一官成白首，万里寄沧洲。久被浮名系，能无愧海鸥。
S喜李翰自越至E:南浮沧海上，万里到吴台。久别长相忆，孤舟何处来。春风催客醉，江月向人开。羡尔无羁束，沙鸥独不猜。
S罪所留系寄张十四E:不见君来久，冤深意未传。冶长空得罪，夷甫岂言钱。直道天何在，愁容镜亦怜。因书欲自诉，无泪可潸然。
S长门怨E:何事长门闭，珠帘只自垂。月移深殿早，春向后宫迟。蕙草生闲地，梨花发旧枝。芳菲自恩幸，看著被风吹。
S过横山顾山人草堂E:只见山相掩，谁言路尚通。人来千嶂外，犬吠百花中。细草香飘雨，垂杨闲卧风。却寻樵径去，惆怅绿溪东。
S送薛承矩秩满北游E:匹马向何处，北游殊未还。寒云带飞雪，日暮雁门关。一路傍汾水，数州看晋山。知君喜初服，只爱此身闲。
S饯别王十一南游E:望君烟水阔，挥手泪沾巾。飞鸟没何处，青山空向人。长江一帆远，落日五湖春。谁见汀洲上，相思愁白蘋。
S送崔处士先适越E:山阴好云物，此去又春风。越鸟闻花里，曹娥想镜中。小江潮易满，万井水皆通。徒羡扁舟客，微官事不同。
S狱中见壁画佛E:不谓衔冤处，而能窥大悲。独栖丛棘下，还见雨花时。地狭青莲小，城高白日迟。幸亲方便力，犹畏毒龙欺。
S送许拾遗还京E:万里辞三殿，金陵到旧居。文星出西掖，卿月在南徐。故里惊朝服，高堂捧诏书。暂容乘驷马，谁许恋鲈鱼。
S卧病喜田九见寄E:卧来能几日，春事已依然。不解谢公意，翻令静者便。庭阴残旧雪，柳色带新年。寂寞深村里，唯君相访偏。
S云门寺访灵一上人E:所思劳日夕，惆怅去西东。禅客知何在，春山到处同。独行残雪里，相见白云中。请近东林寺，穷年事远公。
S送韩司直E:游吴还入越，来往任风波。复送王孙去，其如春草何。岸明残雪在，潮满夕阳多。季子杨柳庙，停舟试一过。
S赠普门上人E:支公身欲老，长在沃洲多。惠力堪传教，禅心久伏魔。山云随坐夏，江草伴头陀。借问回心后，贤愚去几何。
S送顾长E:由来山水客，复道向新安。半是乘槎便，全非行路难。晨装林月在，野饭浦沙寒。严子千年后，何人钓旧滩。
S九日登李明府北楼E:九日登高望，苍苍远树低。人烟湖草里，山翠县楼西。霜降鸿声切，秋深客思迷。无劳白衣酒，陶令自相携。
S同诸公登楼E:秋草行将暮，登楼客思惊。千家同霁色，一雁报寒声。北望无乡信，东游滞客行。今君佩铜墨，还有越乡情。
S送友人南游E:不愁寻水远，自爱逐连山。虽在春风里，犹从芳草间。去程何用计，胜事且相关。旅逸同群鸟，悠悠往复还。
S送裴二十一E:多病长无事，开筵暂送君。正愁帆带雨，莫望水连云。客思闲偏极，川程远更分。不须论早晚，惆怅又离群。
S送张判官罢使东归E:白首辞知己，沧洲忆旧居。落潮回野艇，积雪卧官庐。范叔寒犹在，周王岁欲除。春山数亩地，归去带经鉏。
S早春E:微雨夜来歇，江南春色回。本惊时不住，还恐老相催。人好千场醉，花无百日开。岂堪沧海畔，为客十年来。
S过包尊师山院E:卖药曾相识，吹箫此复闻。杏花谁是主，桂树独留君。漱玉临丹井，围棋访白云。道经今为写，不虑惜鹅群。
S少年行E:射飞夸侍猎，行乐爱联镳。荐枕青蛾艳，鸣鞭白马骄。曲房珠翠合，深巷管弦调。日晚春风里，衣香满路飘。
S寄李侍御E:旧国人未归，芳洲草还碧。年年湖上亭，怅望江南客。骢马入关西，白云独何适。相思烟水外，唯有心不隔。
S晚泊湘江怀故人E:天涯片云去，遥指帝乡忆。惆怅增暮情，潇湘复秋色。扁舟宿何处，落日羡归翼。万里无故人，江鸥不相识。
S过邬三湖上书斋E:何事东南客，忘机一钓竿。酒香开瓮老，湖色对门寒。向郭青山送，临池白鸟看。见君能浪迹，予亦厌微官。
S登平望桥下作E:登桥试长望，望极与天平。际海蒹葭色，终朝凫雁声。近山犹仿佛，远水忽微明。更览诸公作，知高题柱名。
S长门怨E:弱体鸳鸯荐，啼妆翡翠衾。鸦鸣秋殿晓，人静禁门深。每忆椒房宠，那堪永巷阴。自惊罗带缓，非复旧来心。
S答邹象先E:桂枝常共擢，茅茨冀同荐。一命何阻修，载驰各川县。壮图悲岁月，明代耻贫贱。回首无津梁，只令二毛变。
S送张翚下第归江东E:俱飞仍失路，彩服迩清波。地积东南美，朝遗甲乙科。客愁千里别，春色五湖多。明日旧山去，其如相望何。
S山下晚晴E:寥寥远天净，溪路何空濛。斜光照疏雨，秋气生白虹。云尽山色暝，萧条西北风。故林归宿处，一叶下梧桐。
S奉试明堂火珠E:正位开重屋，凌空出火珠。夜来双月满，曙后一星孤。天净光难灭，云生望欲无。遥知太平代，国宝在名都。
S途中晓发E:晓霁长风里，劳歌赴远期。云轻归海疾，月满下山迟。旅望因高尽，乡心遇物悲。故林遥不见，况在落花时。
S缑山庙E:遗庙宿阴阴，孤峰映绿林。步随仙路远，意入道门深。涧水流年月，山云变古今。只闻风竹里，犹有凤笙音。
S同诸公谒启母祠E:閟宫凌紫微，芳草闭闲扉。帝子复何在，王孙游不归。春风鸣玉佩，暮雨拂灵衣。岂但湘江口，能令怀二妃。
S子夜春歌E:春气满林香，春游不可忘。落花吹欲尽，垂柳折还长。桑女淮南曲，金鞍塞北装。行行小垂手，日暮渭川阳。
S途中寄友人E:昔时闻远路，谓是等闲行。及到求人地，始知为客情。事将公道背，尘绕马蹄生。倘使长如此，便堪休去程。
S新安江上寄处士E:深潭与浅滩，万转出新安。人远禽鱼静，山空水木寒。啸起青蘋末，吟瞩白云端。即事遂幽赏，何必挂儒冠。
S闻笛E:岧峣试一临，虏骑附城阴。不辨风尘色，安知天地心。营开边月近，战苦阵云深。旦夕更楼上，遥闻横笛音。
S夜渡江E:舟人自相报，落日下芳潭。夜火连淮市，春风满客帆。水穷沧海畔，路尽小山南。且喜乡园近，言荣意未甘。
S东皇太一词E:吉日初斋戒，灵巫穆上皇。焚香布瑶席，鸣佩奠椒浆。缓舞花飞满，清歌水去长。回波送神曲，云雨满潇湘。
S大堤行寄万七E:大堤行乐处，车马相驰突。岁岁春草生，踏青二三月。王孙挟珠弹，游女矜罗袜。携手今莫同，江花为谁发。
S秋宵月下有怀E:秋空明月悬，光彩露沾湿。惊鹊栖未定，飞萤卷帘入。庭槐寒影疏，邻杵夜声急。佳期旷何许，望望空伫立。
S送吴悦游韶阳E:五色怜凤雏，南飞适鹧鸪。楚人不相识，何处求椅梧。去去日千里，茫茫天一隅。安能与斥鷃，决起但枪榆。
S送陈七赴西军E:吾观非常者，碌碌在目前。君负鸿鹄志，蹉跎书剑年。一闻边烽动，万里忽争先。余亦赴京国，何当献凯还。
S送辛大之鄂渚不及E:送君不相见，日暮独愁绪。江上空裴回，天边迷处所。郡邑经樊邓，山河入嵩汝。蒲轮去渐遥，石径徒延伫。
S江上别流人E:以我越乡客，逢君谪居者。分飞黄鹤楼，流落苍梧野。驿使乘云去，征帆沿溜下。不知从此分，还袂何时把。
S岘潭作E:石潭傍隈隩，沙岸晓夤缘。试垂竹竿钓，果得槎头鳊。美人骋金错，纤手脍红鲜。因谢陆内史，莼羹何足传。
S耶溪泛舟E:落景馀清辉，轻桡弄溪渚。澄明爱水物，临泛何容与。白首垂钓翁，新妆浣纱女。相看似相识，脉脉不得语。
S万山潭作E:垂钓坐盘石，水清心亦闲。鱼行潭树下，猿挂岛藤间。游女昔解佩，传闻于此山。求之不可得，沿月棹歌还。
S洗然弟竹亭E:吾与二三子，平生结交深。俱怀鸿鹄志，昔有鶺鴒心。逸气假毫翰，清风在竹林。达是酒中趣，琴上偶然音。
S采樵作E:采樵人深山，山深树重叠。桥崩卧槎拥，路险垂藤接。日落伴将稀，山风拂萝衣。长歌负轻策，平野望烟归。
S岁暮海上作E:仲尼既云殁，余亦浮于海。昏见斗柄回，方知岁星改。虚舟任所适，垂钓非有待。为问乘槎人，沧洲复谁在。
S听郑五愔弹琴E:阮籍推名饮，清风满竹林。半酣下衫袖，拂拭龙唇琴。一杯弹一曲，不觉夕阳沉。予意在山水，闻之谐夙心。
S同张明府清镜叹E:妾有盘龙镜，清光常昼发。自从生尘埃，有若雾中月。愁来试取照，坐叹生白发。寄语边塞人，如何久离别。
S清明即事E:帝里重清明，人心自愁思。车声上路合，柳色东城翠。花落草齐生，莺飞蝶双戏。空堂坐相忆，酌茗聊代醉。
S和张丞相春朝对雪E:迎气当春至，承恩喜雪来。润从河汉下，花逼艳阳开。不睹丰年瑞，焉知燮理才。撒盐如可拟，愿糁和羹梅。
S和张明府登鹿门作E:忽示登高作，能宽旅寓情。弦歌既多暇，山水思微清。草得风光动，虹因雨气成。谬承巴里和，非敢应同声。
S赠道士参寥E:蜀琴久不弄，玉匣细尘生。丝脆弦将断，金徽色尚荣。知音徒自惜，聋俗本相轻。不遇钟期听，谁知鸾凤声。
S寄赵正字E:正字芸香阁，幽人竹素园。经过宛如昨，归卧寂无喧。高鸟能择木，羝羊漫触藩。物情今已见，从此愿忘言。
S洞庭湖寄阎九E:洞庭秋正阔，余欲泛归船。莫辨荆吴地，唯馀水共天。渺瀰江树没，合沓海潮连。迟尔为舟楫，相将济巨川。
S南还舟中寄袁太祝E:沿溯非便习，风波厌苦辛。忽闻迁谷鸟，来报五陵春。岭北回征帆，巴东问故人。桃源何处是，游子正迷津。
S行至汝坟寄卢征君E:行乏憩予驾，依然见汝坟。洛川方罢雪，嵩嶂有残云。曳曳半空里，明明五色分。聊题一时兴，因寄卢征君。
S寄天台道士E:海上求仙客，三山望几时。焚香宿华顶，裛露采灵芝。屡蹑莓苔滑，将寻汗漫期。倘因松子去，长与世人辞。
S重酬李少府见赠E:养疾衡檐下，由来浩气真。五行将禁火，十步任寻春。致敬惟桑梓，邀欢即主人。回看后凋色，青翠有松筠。
S九日怀襄阳E:去国似如昨，倏然经杪秋。岘山不可见，风景令人愁。谁采篱下菊，应闲池上楼。宜城多美酒，归与葛强游。
S闲园怀苏子E:林园虽少事，幽独自多违。向夕开帘坐，庭阴落景微。鸟过烟树宿，萤傍水轩飞。感念同怀子，京华去不归。
S送张子容进士赴举E:夕曛山照灭，送客出柴门。惆怅野中别，殷勤岐路言。茂林予偃息，乔木尔飞翻。无使谷风诮，须令友道存。
S送张祥之房陵E:我家南渡头，惯习野人舟。日夕弄清浅，林湍逆上流。山河据形胜，天地生豪酋。君意在利往，知音期自投。
S送桓子之郢成礼E:闻君驰彩骑，躞蹀指南荆。为结潘杨好，言过鄢郢城。摽梅诗有赠，羔雁礼将行。今夜神仙女，应来感梦情。
S留别王侍御维E:寂寂竟何待，朝朝空自归。欲寻芳草去，惜与故人违。当路谁相假，知音世所稀。只应守索寞，还掩故园扉。
S送谢录事之越E:清旦江天迥，凉风西北吹。白云向吴会，征帆亦相随。想到耶溪日，应探禹穴奇。仙书倘相示，予在此山陲。
S洛中送奚三还扬州E:水国无边际，舟行共使风。羡君从此去，朝夕见乡中。予亦离家久，南归恨不同。音书若有问，江上会相逢。
S送告八从军E:男儿一片气，何必五车书。好勇方过我，多才便起予。运筹将入幕，养拙就闲居。正待功名遂，从君继两疏。
S送王五昆季省觐E:公子恋庭闱，劳歌涉海涯。水乘舟楫去，亲望老莱归。斜日催乌鸟，清江照彩衣。平生急难意，遥仰鶺鴒飞。
S送崔遏E:片玉来夸楚，治中作主人。江山增润色，词赋动阳春。别馆当虚敞，离情任吐伸。因声两京旧，谁念卧漳滨。
S送卢少府使入秦E:楚关望秦国，相去千里馀。州县勤王事，山河转使车。祖筵江上列，离恨别前书。愿及芳年赏，娇莺二月初。
S送袁十岭南寻弟E:早闻牛渚咏，今见鶺鴒心。羽翼嗟零落，悲鸣别故林。苍梧白云远，烟水洞庭深。万里独飞去，南风迟尔音。
S永嘉别张子容E:旧国余归楚，新年子北征。挂帆愁海路，分手恋朋情。日夕故园意，汀洲春草生。何时一杯酒，重与季鹰倾。
S送袁太祝尉豫章E:何幸遇休明，观光来上京。相逢武陵客，独送豫章行。随牒牵黄绶，离群会墨卿。江南佳丽地，山水旧难名。
S都下送辛大之鄂E:南国辛居士，言归旧竹林。未逢调鼎用，徒有济川心。予亦忘机者，田园在汉阴。因君故乡去，遥寄式微吟。
S送席大E:惜尔怀其宝，迷邦倦客游。江山历全楚，河洛越成周。道路疲千里，乡园老一丘。知君命不偶，同病亦同忧。
S送贾升主簿之荆府E:奉使推能者，勤王不暂闲。观风随按察，乘骑度荆关。送别登何处，开筵旧岘山。征轩明日远，空望郢门间。
S送洗然弟进士举E:献策金门去，承欢彩服违。以吾一日长，念尔聚星稀。昏定须温席，寒多未授衣。桂枝如已擢，早逐雁南飞。
S崔明府宅夜观妓E:白日既云暮，朱颜亦已酡。画堂初点烛，金幌半垂罗。长袖平阳曲，新声子夜歌。从来惯留客，兹夕为谁多。
S清明日宴梅道士房E:林卧愁春尽，开轩览物华。忽逢青鸟使，邀入赤松家。丹灶初开火，仙桃正落花。童颜若可驻，何惜醉流霞。
S寒夜张明府宅宴E:瑞雪初盈尺，寒宵始半更。列筵邀酒伴，刻烛限诗成。香炭金炉暖，娇弦玉指清。醉来方欲卧，不觉晓鸡鸣。
S宴张别驾新斋E:世业传珪组，江城佐股肱。高斋征学问，虚薄滥先登。讲论陪诸子，文章得旧朋。士元多赏激，衰病恨无能。
S与诸子登岘山E:人事有代谢，往来成古今。江山留胜迹，我辈复登临。水落鱼梁浅，天寒梦泽深。羊公碑字在，读罢泪沾襟。
S寻天台山E:吾友太乙子，餐霞卧赤城。欲寻华顶去，不惮恶溪名。歇马凭云宿，扬帆截海行。高高翠微里，遥见石梁横。
S晚泊浔阳望庐山E:挂席几千里，名山都未逢。泊舟浔阳郭，始见香炉峰。尝读远公传，永怀尘外踪。东林精舍近，日暮但闻钟。
S陪张丞相登嵩阳楼E:独步人何在，嵩阳有故楼。岁寒问耆旧，行县拥诸侯。林莽北弥望，沮漳东会流。客中遇知己，无复越乡忧。
S武陵泛舟E:武陵川路狭，前棹入花林。莫测幽源里，仙家信几深。水回青嶂合，云度绿溪阴。坐听闲猿啸，弥清尘外心。
S姚开府山池E:主人新邸第，相国旧池台。馆是招贤辟，楼因教舞开。轩车人已散，箫管凤初来。今日龙门下，谁知文举才。
S与白明府游江E:故人来自远，邑宰复初临。执手恨为别，同舟无异心。沿洄洲渚趣，演漾弦歌音。谁识躬耕者，年年梁甫吟。
S游凤林寺西岭E:共喜年华好，来游水石间。烟容开远树，春色满幽山。壶酒朋情洽，琴歌野兴闲。莫愁归路暝，招月伴人还。
S秋登张明府海亭E:海亭秋日望，委曲见江山。染翰聊题壁，倾壶一解颜。歌逢彭泽令，归赏故园间。予亦将琴史，栖迟共取闲。
S梅道士水亭E:傲吏非凡吏，名流即道流。隐居不可见，高论莫能酬。水接仙源近，山藏鬼谷幽。再来迷处所，花下问渔舟。
S游景空寺兰若E:龙象经行处，山腰度石关。屡迷青嶂合，时爱绿萝闲。宴息花林下，高谈竹屿间。寥寥隔尘事，疑是入鸡山。
S夏日辨玉法师茅斋E:夏日茅斋里，无风坐亦凉。竹林深笋穊，藤架引梢长。燕觅巢窠处，蜂来造蜜房。物华皆可玩，花蕊四时芳。
S与张折冲游耆闍寺E:释子弥天秀，将军武库才。横行塞北尽，独步汉南来。贝叶传金口，山楼作赋开。因君振嘉藻，江楚气雄哉。
S宿立公房E:支遁初求道，深公笑买山。何如石岩趣，自入户庭间。苔涧春泉满，萝轩夜月闲。能令许玄度，吟卧不知还。
S寻陈逸人故居E:人事一朝尽，荒芜三径休。始闻漳浦卧，奄作岱宗游。池水犹含墨，风云已落秋。今宵泉壑里，何处觅藏舟。
S晚春题远上人南亭E:给园支遁隐，虚寂养身和。春晚群木秀，间关黄鸟歌。林栖居士竹，池养右军鹅。炎月北窗下，清风期再过。
S题大禹寺义公禅房E:义公习禅处，结构依空林。户外一峰秀，阶前群壑深。夕阳连雨足，空翠落庭阴。看取莲花净，应知不染心。
S题张野人园庐E:与君园庐并，微尚颇亦同。耕钓方自逸，壶觞趣不空。门无俗士驾，人有上皇风。何处先贤传，惟称庞德公。
S李少府与杨九再来E:弱岁早登龙，今来喜再逢。如何春月柳，犹忆岁寒松。烟火临寒食，笙歌达曙钟。喧喧斗鸡道，行乐羡朋从。
S寻张五回夜园作E:闻就庞公隐，移居近洞湖。兴来林是竹，归卧谷名愚。挂席樵风便，开轩琴月孤。岁寒何用赏，霜落故园芜。
S李氏园林卧疾E:我爱陶家趣，园林无俗情。春雷百卉坼，寒食四邻清。伏枕嗟公干，归山羡子平。年年白社客，空滞洛阳城。
S过故人庄E:故人具鸡黍，邀我至田家。绿树村边合，青山郭外斜。开筵面场圃，把酒话桑麻。待到重阳日，还来就菊花。
S溯江至武昌E:家本洞湖上，岁时归思催。客心徒欲速，江路苦邅回。残冻因风解，新正度腊开。行看武昌柳，仿佛映楼台。
S舟中晓望E:挂席东南望，青山水国遥。舳舻争利涉，来往接风潮。问我今何去，天台访石桥。坐看霞色晓，疑是赤城标。
S自洛之越E:皇皇三十载，书剑两无成。山水寻吴越，风尘厌洛京。扁舟泛湖海，长揖谢公卿。且乐杯中物，谁论世上名。
S途中遇晴E:已失巴陵雨，犹逢蜀坂泥。天开斜景遍，山出晚云低。馀湿犹沾草，残流尚入溪。今宵有明月，乡思远凄凄。
S归至郢中E:远游经海峤，返棹归山阿。日夕见乔木，乡关在伐柯。愁随江路尽，喜入郢门多。左右看桑土，依然即匪他。
S夕次蔡阳馆E:日暮马行疾，城荒人住稀。听歌知近楚，投馆忽如归。鲁堰田畴广，章陵气色微。明朝拜嘉庆，须著老莱衣。
S他乡七夕E:他乡逢七夕，旅馆益羁愁。不见穿针妇，空怀故国楼。绪风初减热，新月始临秋。谁忍窥河汉，迢迢问斗牛。
S晓入南山E:瘴气晓氛氲，南山复水云。鲲飞今始见，鸟坠旧来闻。地接长沙近，江从汨渚分。贾生曾吊屈，予亦痛斯文。
S赴京途中遇雪E:迢递秦京道，苍茫岁暮天。穷阴连晦朔，积雪满山川。落雁迷沙渚，饥乌集野田。客愁空伫立，不见有人烟。
S途次望乡E:客行愁落日，乡思重相催。况在他山外，天寒夕鸟来。雪深迷郢路，云暗失阳台。可叹凄惶子，高歌谁为媒。
S渡扬子江E:桂楫中流望，京江两畔明。林开扬子驿，山出润州城。海尽边阴静，江寒朔吹生。更闻枫叶下，淅沥度秋声。
S田家元日E:昨夜斗回北，今朝岁起东。我年已强仕，无禄尚忧农。桑野就耕父，荷锄随牧童。田家占气候，共说此年丰。
S九日得新字E:初九未成旬，重阳即此晨。登高闻古事，载酒访幽人。落帽恣欢饮，授衣同试新。茱萸正可佩，折取寄情亲。
S除夜乐城逢张少府E:云海泛瓯闽，风潮泊岛滨。何知岁除夜，得见故乡亲。余是乘槎客，君为失路人。平生复能几，一别十馀春。
S寒夜E:闺夕绮窗闭，佳人罢缝衣。理琴开宝匣，就枕卧重帏。夜久灯花落，薰笼香气微。锦衾重自暖，遮莫晓霜飞。
S赋得盈盈楼上女E:夫婿久离别，青楼空望归。妆成卷帘坐，愁思懒缝衣。燕子家家入，杨花处处飞。空床难独守，谁为报金徽。
S闺情E:一别隔炎凉，君衣忘短长。裁缝无处等，以意忖情量。畏瘦疑伤窄，防寒更厚装。半啼封裹了，知欲寄谁将。
S美人分香E:艳色本倾城，分香更有情。髻鬟垂欲解，眉黛拂能轻。舞学平阳态，歌翻子夜声。春风狭斜道，含笑待逢迎。
S伤岘山云表观主E:少小学书剑，秦吴多岁年。归来一登眺，陵谷尚依然。岂意餐霞客，溘随朝露先。因之问闾里，把臂几人全。
S大堤曲E:汉水临襄阳，花开大堤暖。佳期大堤下，泪向南云满。春风无复情，吹我梦魂散。不见眼中人，天长音信断。
S千里思E:李陵没胡沙，苏武还汉家。迢迢五原关，朔雪乱边花。一去隔绝国，思归但长嗟。鸿雁向西北，因书报天涯。
S树中草E:鸟衔野田草，误入枯桑里。客土植危根，逢春犹不死。草木虽无情，因依尚可生。如何同枝叶，各自有枯荣。
S拟古E:融融白玉辉，映我青蛾眉。宝镜似空水，落花如风吹。出门望帝子，荡漾不可期。安得黄鹤羽，一报佳人知。
S折杨柳E:垂杨拂绿水，摇艳东风年。花明玉关雪，叶暖金窗烟。美人结长想，对此心凄然。攀条折春色，远寄龙庭前。
S少年子E:青云年少子，挟弹章台左。鞍马四边开，突如流星过。金丸落飞鸟，夜入琼楼卧。夷齐是何人，独守西山饿。
S紫骝马E:紫骝行且嘶，双翻碧玉蹄。临流不肯渡，似惜锦障泥。白雪关山远，黄云海戍迷。挥鞭万里去，安得念春闺。
S凤台曲E:尝闻秦帝女，传得凤凰声。是日逢仙子，当时别有情。人吹彩箫去，天借绿云迎。曲在身不返，空馀弄玉名。
S从军行E:从军玉门道，逐虏金微山。笛奏梅花曲，刀开明月环。鼓声鸣海上，兵气拥云间。愿斩单于首，长驱静铁关。
S秋思E:春阳如昨日，碧树鸣黄鹂。芜然蕙草暮，飒尔凉风吹。天秋木叶下，月冷莎鸡悲。坐愁群芳歇，白露凋华滋。
S秋思E:燕支黄叶落，妾望自登台。海上碧云断，单于秋色来。胡兵沙塞合，汉使玉关回。征客无归日，空悲蕙草摧。
S玉真仙人词E:玉真之仙人，时往太华峰。清晨鸣天鼓，飙欻腾双龙。弄电不辍手，行云本无踪。几时入少室，王母应相逢。
S赠孟浩然E:吾爱孟夫子，风流天下闻。红颜弃轩冕，白首卧松云。醉月频中圣，迷花不事君。高山安可仰，徒此揖清芬。
S赠任城卢主簿E:海鸟知天风，窜身鲁门东。临觞不能饮，矫翼思凌空。钟鼓不为乐，烟霜谁与同。归飞未忍去，流泪谢鸳鸿。
S赠薛校书E:我有吴越曲，无人知此音。姑苏成蔓草，麋鹿空悲吟。未夸观涛作，空郁钓鳌心。举手谢东海，虚行归故林。
S温泉侍从归逢故人E:汉帝长杨苑，夸胡羽猎归。子云叨侍从，献赋有光辉。激赏摇天笔，承恩赐御衣。逢君奏明主，他日共翻飞。
S赠崔侍郎E:黄河二尺鲤，本在孟津居。点额不成龙，归来伴凡鱼。故人东海客，一见借吹嘘。风涛倘相见，更欲凌昆墟。
S赠郭季鹰E:河东郭有道，于世若浮云。盛德无我位，清光独映君。耻将鸡并食，长与凤为群。一击九千仞，相期凌紫氛。
S赠升州王使君忠臣E:六代帝王国，三吴佳丽城。贤人当重寄，天子借高名。巨海一边静，长江万里清。应须救赵策，未肯弃侯嬴。
S戏赠郑溧阳E:陶令日日醉，不知五柳春。素琴本无弦，漉酒用葛巾。清风北窗下，自谓羲皇人。何时到栗里，一见平生亲。
S赠柳圆E:竹实满秋浦，凤来何苦饥。还同月下鹊，三绕未安枝。夫子即琼树，倾柯拂羽仪。怀君恋明德，归去日相思。
S寄淮南友人E:红颜悲旧国，青岁歇芳洲。不待金门诏，空持宝剑游。海云迷驿道，江月隐乡楼。复作淮南客，因逢桂树留。
S沙丘城下寄杜甫E:我来竟何事，高卧沙丘城。城边有古树，日夕连秋声。鲁酒不可醉，齐歌空复情。思君若汶水，浩荡寄南征。
S寄当涂赵少府炎E:晚登高楼望，木落双江清。寒山饶积翠，秀色连州城。目送楚云尽，心悲胡雁声。相思不可见，回首故人情。
S寄王汉阳E:南湖秋月白，王宰夜相邀。锦帐郎官醉，罗衣舞女娇。笛声喧沔鄂，歌曲上云霄。别后空愁我，相思一水遥。
S江上寄巴东故人E:汉水波浪远，巫山云雨飞。东风吹客梦，西落此中时。觉后思白帝，佳人与我违。瞿塘饶贾客，音信莫令稀。
S寄从弟宣州长史昭E:尔佐宣州郡，守官清且闲。常夸云月好，邀我敬亭山。五落洞庭叶，三江游未还。相思不可见，叹息损朱颜。
S夜别张五E:吾多张公子，别酌酣高堂。听歌舞银烛，把酒轻罗裳。横笛弄秋月，琵琶弹陌桑。龙泉解锦带，为尔倾千觞。
S广陵赠别E:玉瓶沽美酒，数里送君还。系马垂杨下，衔杯大道间。天边看渌水，海上见青山。兴罢各分袂，何须醉别颜。
S别储邕之剡中E:借问剡中道，东南指越乡。舟从广陵去，水入会稽长。竹色溪下绿，荷花镜里香。辞君向天姥，拂石卧秋霜。
S金陵白下亭留别E:驿亭三杨树，正当白下门。吴烟暝长条，汉水啮古根。向来送行处，回首阻笑言。别后若见之，为余一攀翻。
S留别龚处士E:龚子栖闲地，都无人世喧。柳深陶令宅，竹暗辟疆园。我去黄牛峡，遥愁白帝猿。赠君卷葹草，心断竟何言。
S赠别郑判官E:窜逐勿复哀，惭君问寒灰。浮云本无意，吹落章华台。远别泪空尽，长愁心已摧。二年吟泽畔，憔悴几时回。
S渡荆门送别E:流远荆门外，来从楚国游。山随平野尽，江入大荒流。月下飞天镜，云生结海楼。仍连故乡水，万里送行舟。
S江夏别宋之悌E:楚水清若空，遥将碧海通。人分千里外，兴在一杯中。谷鸟吟晴日，江猿啸晚风。平生不下泪，于此泣无穷。
S南阳送客E:斗酒勿为薄，寸心贵不忘。坐惜故人去，偏令游子伤。离颜怨芳草，春思结垂杨。挥手再三别，临岐空断肠。
S送张舍人之江东E:张翰江东去，正值秋风时。天清一雁远，海阔孤帆迟。白日行欲暮，沧波杳难期。吴洲如见月，千里幸相思。
S送友人游梅湖E:送君游梅湖，应见梅花发。有使寄我来，无令红芳歇。暂行新林浦，定醉金陵月。莫惜一雁书，音尘坐胡越。
S送崔十二游天竺寺E:还闻天竺寺，梦想怀东越。每年海树霜，桂子落秋月。送君游此地，已属流芳歇。待我来岁行，相随浮溟渤。
S送方士赵叟之东平E:长桑晓洞视，五藏无全牛。赵叟得秘诀，还从方士游。西过获麟台，为我吊孔丘。念别复怀古，潸然空泪流。
S金乡送韦八之西京E:客自长安来，还归长安去。狂风吹我心，西挂咸阳树。此情不可道，此别何时遇。望望不见君，连山起烟雾。
S送侯十一E:朱亥已击晋，侯嬴尚隐身。时无魏公子，岂贵抱关人。余亦不火食，游梁同在陈。空馀湛卢剑，赠尔托交亲。
S送杨山人归嵩山E:我有万古宅，嵩阳玉女峰。长留一片月，挂在东溪松。尔去掇仙草，菖蒲花紫茸。岁晚或相访，青天骑白龙。
S送范山人归泰山E:鲁客抱白鹤，别余往泰山。初行若片云，杳在青崖间。高高至天门，日观近可攀。云山望不及，此去何时还。
S送友人E:青山横北郭，白水绕东城。此地一为别，孤蓬万里征。浮云游子意，落日故人情。挥手自兹去，萧萧班马鸣。
S送别E:斗酒渭城边，垆头醉不眠。梨花千树雪，杨叶万条烟。惜别倾壶醑，临分赠马鞭。看君颍上去，新月到应圆。
S送友人入蜀E:见说蚕丛路，崎岖不易行。山从人面起，云傍马头生。芳树笼秦栈，春流绕蜀城。升沉应已定，不必问君平。
S送李青归南叶阳川E:伯阳仙家子，容色如青春。日月秘灵洞，云霞辞世人。化心养精魄，隐几窅天真。莫作千年别，归来城郭新。
S送别得书字E:水色南天远，舟行若在虚。迁人发佳兴，吾子访闲居。日落看归鸟，潭澄羡跃鱼。圣朝思贾谊，应降紫泥书。
S送麹十少府E:试发清秋兴，因为吴会吟。碧云敛海色，流水折江心。我有延陵剑，君无陆贾金。艰难此为别，惆怅一何深。
S送王孝廉觐省E:彭蠡将天合，姑苏在日边。宁亲候海色，欲动孝廉船。窈窕晴江转，参差远岫连。相思无昼夜，东泣似长川。
S送梁四归东平E:玉壶挈美酒，送别强为欢。大火南星月，长郊北路难。殷王期负鼎，汶水起垂竿。莫学东山卧，参差老谢安。
S江夏送友人E:雪点翠云裘，送君黄鹤楼。黄鹤振玉羽，西飞帝王州。凤无琅玕实，何以赠远游。裴回相顾影，泪下汉江流。
S送郄昂谪巴中E:瑶草寒不死，移植沧江滨。东风洒雨露，会入天地春。予若洞庭叶，随波送逐臣。思归未可得，书此谢情人。
S江夏送张丞E:欲别心不忍，临行情更亲。酒倾无限月，客醉几重春。藉草依流水，攀花赠远人。送君从此去，回首泣迷津。
S酬崔十五见招E:尔有鸟迹书，相招琴溪饮。手迹尺素中，如天落云锦。读罢向空笑，疑君在我前。长吟字不灭，怀袖且三年。
S侍从游宿温泉宫作E:羽林十二将，罗列应星文。霜仗悬秋月，霓旌卷夜云。严更千户肃，清乐九天闻。日出瞻佳气，葱葱绕圣君。
S春日游罗敷潭E:行歌入谷口，路尽无人跻。攀崖度绝壑，弄水寻回溪。云从石上起，客到花间迷。淹留未尽兴，日落群峰西。
S宴郑参卿山池E:尔恐碧草晚，我畏朱颜移。愁看杨花飞，置酒正相宜。歌声送落日，舞影回清池。今夕不尽杯，留欢更邀谁。
S宴陶家亭子E:曲巷幽人宅，高门大士家。池开照胆镜，林吐破颜花。绿水藏春日，青轩秘晚霞。若闻弦管妙，金谷不能夸。
S早望海霞边E:四明三千里，朝起赤城霞。日出红光散，分辉照雪崖。一餐咽琼液，五内发金沙。举手何所待，青龙白虎车。
S登新平楼E:去国登兹楼，怀归伤暮秋。天长落日远，水净寒波流。秦云起岭树，胡雁飞沙洲。苍苍几万里，目极令人愁。
S谒老君庙E:先君怀圣德，灵庙肃神心。草合人踪断，尘浓鸟迹深。流沙丹灶灭，关路紫烟沉。独伤千载后，空馀松柏林。
S与夏十二登岳阳楼E:楼观岳阳尽，川迥洞庭开。雁引愁心去，山衔好月来。云间连下榻，天上接行杯。醉后凉风起，吹人舞袖回。
S挂席江上待月有怀E:待月月未出，望江江自流。倏忽城西郭，青天悬玉钩。素华虽可揽，清景不可游。耿耿金波里，空瞻鳷鹊楼。
S秋登宣城谢脁北楼E:江城如画里，山晓望晴空。两水夹明镜，双桥落彩虹。人烟寒橘柚，秋色老梧桐。谁念北楼上，临风怀谢公。
S过崔八丈水亭E:高阁横秀气，清幽并在君。檐飞宛溪水，窗落敬亭云。猿啸风中断，渔歌月里闻。闲随白鸥去，沙上自为群。
S太原早秋E:岁落众芳歇，时当大火流。霜威出塞早，云色渡河秋。梦绕边城月，心飞故国楼。思归若汾水，无日不悠悠。
S上三峡E:巫山夹青天，巴水流若兹。巴水忽可尽，青天无到时。三朝上黄牛，三暮行太迟。三朝又三暮，不觉鬓成丝。
S江行寄远E:刳木出吴楚，危槎百馀尺。疾风吹片帆，日暮千里隔。别时酒犹在，已为异乡客。思君不可得，愁见江水碧。
S宿五松山下荀媪家E:我宿五松下，寂寥无所欢。田家秋作苦，邻女夜舂寒。跪进雕胡饭，月光明素盘。令人惭漂母，三谢不能餐。
S王右军E:右军本清真，潇洒出风尘。山阴过羽客，爱此好鹅宾。扫素写道经，笔精妙入神。书罢笼鹅去，何曾别主人。
S岘山怀古E:访古登岘首，凭高眺襄中。天清远峰出，水落寒沙空。弄珠见游女，醉酒怀山公。感叹发秋兴，长松鸣夜风。
S宿巫山下E:昨夜巫山下，猿声梦里长。桃花飞绿水，三月下瞿塘。雨色风吹去，南行拂楚王。高丘怀宋玉，访古一沾裳。
S金陵白杨十字巷E:白杨十字巷，北夹湖沟道。不见吴时人，空生唐年草。天地有反覆，宫城尽倾倒。六帝馀古丘，樵苏泣遗老。
S待酒不至E:玉壶系青丝，沽酒来何迟。山花向我笑，正好衔杯时。晚酌东窗下，流莺复在兹。春风与醉客，今日乃相宜。
S月夜听卢子顺弹琴E:闲坐夜明月，幽人弹素琴。忽闻悲风调，宛若寒松吟。白雪乱纤手，绿水清虚心。钟期久已没，世上无知音。
S寻雍尊师隐居E:群峭碧摩天，逍遥不记年。拨云寻古道，倚石听流泉。花暖青牛卧，松高白鹤眠。语来江色暮，独自下寒烟。
S嘲王历阳不肯饮酒E:地白风色寒，雪花大如手。笑杀陶渊明，不饮杯中酒。浪抚一张琴，虚栽五株柳。空负头上巾，吾于尔何有。
S访戴天山道士不遇E:犬吠水声中，桃花带雨浓。树深时见鹿，溪午不闻钟。野竹分青霭，飞泉挂碧峰。无人知所去，愁倚两三松。
S忆东山二首E:不向东山久，蔷薇几度花。白云还自散，明月落谁家。我今携谢妓，长啸绝人群。欲报东山客，开关扫白云。
S望月有怀E:清泉映疏松，不知几千古。寒月摇清波，流光入窗户。对此空长吟，思君意何深。无因见安道，兴尽愁人心。
S春滞沅湘有怀山中E:沅湘春色还，风暖烟草绿。古之伤心人，于此肠断续。予非怀沙客，但美采菱曲。所愿归东山，寸心于此足。
S落日忆山中E:雨后烟景绿，晴天散馀霞。东风随春归，发我枝上花。花落时欲暮，见此令人嗟。愿游名山去，学道飞丹砂。
S览镜书怀E:得道无古今，失道还衰老。自笑镜中人，白发如霜草。扪心空叹息，问影何枯槁。桃李竟何言，终成南山皓。
S听蜀僧濬弹琴E:蜀僧抱绿绮，西下峨眉峰。为我一挥手，如听万壑松。客心洗流水，馀响入霜钟。不觉碧山暮，秋云暗几重。
S南轩松E:南轩有孤松，柯叶自绵幂。清风无闲时，潇洒终日夕。阴生古苔绿，色染秋烟碧。何当凌云霄，直上数千尺。
S咏槿E:园花笑芳年，池草艳春色。犹不如槿花，婵娟玉阶侧。芬荣何夭促，零落在瞬息。岂若琼树枝，终岁长翕赩。
S题元丹丘山居E:故人栖东山，自爱丘壑美。青春卧空林，白日犹不起。松风清襟袖，石潭洗心耳。羡君无纷喧，高枕碧霞里。
S题宛溪馆E:吾怜宛溪好，百尺照心明。何谢新安水，千寻见底清。白沙留月色，绿竹助秋声。却笑严湍上，于今独擅名。
S观猎E:太守耀清威，乘闲弄晚晖。江沙横猎骑，山火绕行围。箭逐云鸿落，鹰随月兔飞。不知白日暮，欢赏夜方归。
S观胡人吹笛E:胡人吹玉笛，一半是秦声。十月吴山晓，梅花落敬亭。愁闻出塞曲，泪满逐臣缨。却望长安道，空怀恋主情。
S平虏将军妻E:平虏将军妇，入门二十年。君心自有悦，妾宠岂能专。出解床前帐，行吟道上篇。古人不唾井，莫忘昔缠绵。
S金陵听韩侍御吹笛E:韩公吹玉笛，倜傥流英音。风吹绕钟山，万壑皆龙吟。王子停凤管，师襄掩瑶琴。馀韵度江去，天涯安可寻。
S放后遇恩不沾E:天作云与雷，霈然德泽开。东风日本至，白雉越裳来。独弃长沙国，三年未许回。何时入宣室，更问洛阳才。
S白田马上闻莺E:黄鹂啄紫椹，五月鸣桑枝。我行不记日，误作阳春时。蚕老客未归，白田已缫丝。驱马又前去，扪心空自悲。
S代秋情E:几日相别离，门前生穞葵。寒蝉聒梧桐，日夕长鸣悲。白露湿萤火，清霜凌兔丝。空掩紫罗袂，长啼无尽时。
S湖边采莲妇E:小姑织白纻，未解将人语。大嫂采芙蓉，溪湖千万重。长兄行不在，莫使外人逢。愿学秋胡妇，贞心比古松。
S宣城哭蒋征君华E:敬亭埋玉树，知是蒋征君。安得相如草，空馀封禅文。池台空有月，词赋旧凌云。独挂延陵剑，千秋在古坟。
S胡无人E:十万羽林儿，临洮破郅支。杀添胡地骨，降足汉营旗。塞阔牛羊散，兵休帐幕移。空馀陇头水，呜咽向人悲。
S望夫石E:仿佛古容仪，含愁带曙辉。露如今日泪，苔似昔年衣。有恨同湘女，无言类楚妃。寂然芳霭内，犹若待夫归。
S对雨E:卷帘聊举目，露湿草绵芊。古岫藏云毳，空庭织碎烟。水纹愁不起，风线重难牵。尽日扶犁叟，往来江树前。
S初月E:玉蟾离海上，白露湿花时。云畔风生爪，沙头水浸眉。乐哉弦管客，愁杀战征儿。因绝西园赏，临风一咏诗。
S雨后望月E:四郊阴霭散，开户半蟾生。万里舒霜合，一条江练横。出时山眼白，高后海心明。为惜如团扇，长吟到五更。
S送客归吴E:江村秋雨歇，酒尽一帆飞。路历波涛去，家惟坐卧归。岛花开灼灼，汀柳细依依。别后无馀事，还应扫钓矶。
S送友生游峡中E:风静杨柳垂，看花又别离。几年同在此，今日各驱驰。峡里闻猿叫，山头见月时。殷勤一杯酒，珍重岁寒姿。
S送袁明府任长沙E:别离杨柳青，樽酒表丹诚。古道携琴去，深山见峡迎。暖风花绕树，秋雨草沿城。自此长江内，无因夜犬惊。
S观鱼潭E:观鱼碧潭上，木落潭水清。日暮紫鳞跃，圆波处处生。凉烟浮竹尽，秋月照沙明。何必沧浪去，兹焉可濯缨。
S题舒州司空山瀑布E:断崖如削瓜，岚光破崖绿。天河从中来，白云涨川谷。玉案赤文字，世眼不可读。摄身凌青霄，松风拂我足。
S金陵新亭E:金陵风景好，豪士集新亭。举目山河异，偏伤周顗情。四坐楚囚悲，不忧社稷倾。王公何慷慨，千载仰雄名。
S春感诗E:茫茫南与北，道直事难谐。榆荚钱生树，杨花玉糁街。尘萦游子面，蝶弄美人钗。却忆青山上，云门掩竹斋。
S效何水部二首E:玉宇含清露，香笼散轻烟。应当结沉抱，难从兹夕眠。夕漏起遥恨，虫响乱秋阴。反复相思字，中有故人心。
S效陶彭泽E:霜露悴百草，时菊独妍华。物性有如此，寒暑其奈何。掇英泛浊醪，日入会田家。尽醉茅檐下，一生岂在多。
S淮上喜会梁川故人E:江汉曾为客，相逢每醉还。浮云一别后，流水十年间。欢笑情如旧，萧疏鬓已斑。何因北归去，淮上对秋山。
S月下会徐十一草堂E:空斋无一事，岸帻故人期。暂辍观书夜，还题玩月诗。远钟高枕后，清露卷帘时。暗觉新秋近，残河欲曙迟。
S夜偶诗客操公作E:尘襟一潇洒，清夜得禅公。远自鹤林寺，了知人世空。惊禽翻暗叶，流水注幽丛。多谢非玄度，聊将诗兴同。
S郡楼春燕E:众乐杂军鞞，高楼邀上客。思逐花光乱，赏馀山景夕。为郡访凋瘵，守程难损益。聊假一杯欢，暂忘终日迫。
S司空主簿琴席E:烟华方散薄，蕙气犹含露。澹景发清琴，幽期默玄悟。流连白雪意，断续回风度。掩抑虽已终，忡忡在幽素。
S赠萧河南E:厌剧辞京县，褒贤待诏书。酂侯方继业，潘令且闲居。霁后三川冷，秋深万木疏。对琴无一事，新兴复何如。
S示从子河南尉班E:拙直余恒守，公方尔所存。同占朱鸟克，俱起小人言。立政思悬棒，谋身类触藩。不能林下去，只恋府廷恩。
S对雨寄韩库部协E:飒至池馆凉，霭然和晓雾。萧条集新荷，氤氲散高树。闲居兴方澹，默想心已屡。暂出仍湿衣，况君东城住。
S对雪赠徐秀才E:靡靡寒欲收，霭霭阴还结。晨起望南端，千林散春雪。妍光属瑶阶，乱绪陵新节。无为掩扉卧，独守袁生辙。
S新秋夜寄诸弟E:两地俱秋夕，相望共星河。高梧一叶下，空斋归思多。方用忧人瘼，况自抱微痾。无将别来近，颜鬓已蹉跎。
S郊园闻蝉，寄诸弟E:去岁郊园别，闻蝉在兰省。今岁卧南谯，蝉鸣归路永。夕响依山谷，馀悲散秋景。缄书报此时，此心方耿耿。
S寄杨协律E:吏散门阁掩，鸟鸣山郡中。远念长江别，俯觉座隅空。舟泊南池雨，簟卷北楼风。并罢芳樽燕，为怆昨时同。
S郡斋赠王卿E:无术谬称简，素餐空自嗟。秋斋雨成滞，山药寒始华。濩落人皆笑，幽独岁逾赊。唯君出尘意，赏爱似山家。
S简恒璨E:室虚多凉气，天高属秋时。空庭夜风雨，草木晓离披。简书日云旷，文墨谁复持。聊因遇澄静，一与道人期。
S赠崔员外E:一别十年事，相逢淮海滨。还思洛阳日，更话府中人。且对清觞满，宁知白发新。匆匆何处去，车马冒风尘。
S赠琮公E:山僧一相访，吏案正盈前。出处似殊致，喧静两皆禅。暮春华池宴，清夜高斋眠。此道本无得，宁复有忘筌。
S简郡中诸生E:守郡卧秋阁，四面尽荒山。此时听夜雨，孤灯照窗间。药园日芜没，书帷长自闲。惟当上客至，论诗一解颜。
S寄全椒山中道士E:今朝郡斋冷，忽念山中客。涧底束荆薪，归来煮白石。欲持一瓢酒，远慰风雨夕。落叶满空山，何处寻行迹。
S寄裴处士E:春风驻游骑，晚景澹山晖。一问清泠子，独掩荒园扉。草木雨来长，里闾人到稀。方从广陵宴，花落未言归。
S简卢陟E:可怜白雪曲，未遇知音人。恓惶戎旅下，蹉跎淮海滨。涧树含朝雨，山鸟哢馀春。我有一瓢酒，可以慰风尘。
S西涧即事示卢陟E:寝扉临碧涧，晨起澹忘情。空林细雨至，圆文遍水生。永日无馀事，山中伐木声。知子尘喧久，暂可散烦缨。
S送宣城路录事E:江上宣城郡，孤舟远到时。云林谢家宅，山水敬亭祠。纲纪多闲日，观游得赋诗。都门且尽醉，此别数年期。
S送元仓曹归广陵E:官闲得去住，告别恋音徽。旧国应无业，他乡到是归。楚山明月满，淮甸夜钟微。何处孤舟泊，遥遥心曲违。
S赋得暮雨，送李胄E:楚江微雨里，建业暮钟时。漠漠帆来重，冥冥鸟去迟。海门深不见，浦树远含滋。相送情无限，沾襟比散丝。
S送榆次林明府E:无嗟千里远，亦是宰王畿。策马雨中去，逢人关外稀。邑传榆石在，路绕晋山微。别思方萧索，新秋一叶飞。
S送别覃孝廉E:思亲自当去，不第未蹉跎。家住青山下，门前芳草多。秭归通远徼，巫峡注惊波。州举年年事，还期复几何。
S送开封卢少府E:雄藩车马地，作尉有光辉。满席宾常侍，阗街烛夜归。关河征旆远，烟树夕阳微。到处无留滞，梁园花欲稀。
S送槐广落第归扬州E:下第常称屈，少年心独轻。拜亲归海畔，似舅得诗名。晚对青山别，遥寻芳草行。还期应不远，寒露湿芜城。
S送汾城王主簿E:少年初带印，汾上又经过。芳草归时遍，情人故郡多。禁钟春雨细，宫树野烟和。相望东桥别，微风起夕波。
S送渑池崔主簿E:邑带洛阳道，年年应此行。当时匹马客，今日县人迎。暮雨投关郡，春风别帝城。东西殊不远，朝夕待佳声。
S奉送从兄宰晋陵E:东郊暮草歇，千里夏云生。立马愁将夕，看山独送行。依微吴苑树，迢递晋陵城。慰此断行别，邑人多颂声。
S送姚孙还河中E:上国旅游罢，故园生事微。风尘满路起，行人何处归。留思芳树饮，惜别暮春晖。几日投关郡，河山对掩扉。
S送苏评事E:季弟仕谯都，元兄坐兰省。言访始忻忻，念离当耿耿。嵯峨夏云起，迢递山川永。登高望去尘，纷思终难整。
S送元锡、杨凌E:荒林翳山郭，积水成秋晦。端居意自违，况别亲与爱。欢筵慊未足，离灯悄已对。还当掩郡阁，伫君方此会。
S送崔叔清游越E:忘兹适越意，爱我郡斋幽。野情岂好谒，诗兴一相留。远水带寒树，阊门望去舟。方伯怜文士，无为成滞游。
S答崔主簿倬E:朗月分林霭，遥管动离声。故欢良已阻，空宇澹无情。窈窕云雁没，苍茫河汉横。兰章不可答，冲襟徒自盈。
S答徐秀才E:铅钝谢贞器，时秀猥见称。岂如白玉仙，方与紫霞升。清诗舞艳雪，孤抱莹玄冰。一枝非所贵，怀书思武陵。
S奉酬处士叔见示E:挂缨守贫贱，积雪卧郊园。叔父亲降趾，壶觞携到门。高斋乐宴罢，清夜道心存。即此同疏氏，可以一忘言。
S答端E:郊园夏雨歇，闲院绿阴生。职事方无效，幽赏独违情。物色坐如见，离抱怅多盈。况感夕凉气，闻此乱蝉鸣。
S答裴处士E:遗民爱精舍，乘犊入青山。来署高阳里，不遇白衣还。礼贤方化俗，闻风自款关。况子逸群士，栖息蓬蒿间。
S酬阎员外陟E:寒夜阻良觌，丛竹想幽居。虎符予已误，金丹子何如。宴集观农暇，笙歌听讼馀。虽蒙一言教，自愧道情疏。
S长安遇冯著E:客从东方来，衣上灞陵雨。问客何为来，采山因买斧。冥冥花正开，飏飏燕新乳。昨别今已春，鬓丝生几缕。
S淮上遇洛阳李主簿E:结茅临古渡，卧见长淮流。窗里人将老，门前树已秋。寒山独过雁，暮雨远来舟。日夕逢归客，那能忘旧游。
S有所思E:借问堤上柳，青青为谁春。空游昨日地，不见昨日人。缭绕万家井，往来车马尘。莫道无相识，要非心所亲。
S春中忆元二E:雨歇万井春，柔条已含绿。徘徊洛阳陌，惆怅杜陵曲。游丝正高下，啼鸟还断续。有酒今不同，思君莹如玉。
S清明日忆诸弟E:冷食方多病，开襟一忻然。终令思故郡，烟火满晴川。杏粥犹堪食，榆羹已稍煎。唯恨乖亲燕，坐度此芳年。
S立夏日忆京师诸弟E:改序念芳辰，烦襟倦日永。夏木已成阴，公门昼恒静。长风始飘阁，叠云才吐岭。坐想离居人，还当惜徂景。
S雨夜感怀E:微雨洒高林，尘埃自萧散。耿耿心未平，沉沉夜方半。独惊长簟冷，遽觉愁鬓换。谁能当此夕，不有盈襟叹。
S始夏南园思旧里E:夏首云物变，雨馀草木繁。池荷初帖水，林花已扫园。萦丛蝶尚乱，依阁鸟犹喧。对此残芳月，忆在汉陵原。
S夕次盱眙县E:落帆逗淮镇，停舫临孤驿。浩浩风起波，冥冥日沉夕。人归山郭暗，雁下芦洲白。独夜忆秦关，听钟未眠客。
S除日E:思怀耿如昨，季月已云暮。忽惊年复新，独恨人成故。冰池始泮绿，梅援还飘素。淑景方转延，朝朝自难度。
S对芳树E:迢迢芳园树，列映清池曲。对此伤人心，还如故时绿。风条洒馀霭，露叶承新旭。佳人不再攀，下有往来躅。
S叹杨花E:空蒙不自定，况值暄风度。旧赏逐流年，新愁忽盈素。才萦下苑曲，稍满东城路。人意有悲欢，时芳独如故。
S夏日E:已谓心苦伤，如何日方永。无人不昼寝，独坐山中静。悟澹将遣虑，学空庶遗境。积俗易为侵，愁来复难整。
S闲斋对雨E:幽独自盈抱，阴淡亦连朝。空斋对高树，疏雨共萧条。巢燕翻泥湿，蕙花依砌消。端居念往事，倏忽苦惊飙。
S感梦E:岁月转芜漫，形影长寂寥。仿佛觏微梦，感叹起中宵。绵思霭流月，惊魂飒回飙。谁念兹夕永，坐令颜鬓凋。
S同德精舍旧居伤怀E:洛京十载别，东林访旧扉。山河不可望，存没意多违。时迁迹尚在，同去独来归。还见窗中鸽，日暮绕庭飞。
S感事E:霜雪皎素丝，何意坠墨池。青苍犹可濯，黑色不可移。女工再三叹，委弃当此时。岁寒虽无褐，机杼谁肯施。
S台上迟客E:高台一悄望，远树间朝晖。但见东西骑，坐令心赏违。始霁郊原绿，暮春啼鸟稀。徒然对芳物，何能独醉归。
S楼中月夜E:端令倚悬槛，长望抱沉忧。宁知故园月，今夕在兹楼。衰莲送馀馥，华露湛新秋。坐见苍林变，清辉怆已休。
S陪元侍御春游E:何处醉春风，长安西复东。不因俱罢职，岂得此时同。贳酒宣平里，寻芳下苑中。往来杨柳陌，犹避昔年骢。
S府舍月游E:官舍耿深夜，佳月喜同游。横河俱半落，泛露忽惊秋。散彩疏群树，分规澄素流。心期与浩景，苍苍殊未收。
S任鄠令渼陂游眺E:野水滟长塘，烟花乱晴日。氤氲绿树多，苍翠千山出。游鱼时可见，新荷尚未密。屡往心独闲，恨无理人术。
S西郊游瞩E:东风散馀冱，陂水淡已绿。烟芳何处寻，杳蔼春山曲。新禽哢暄节，晴光泛嘉木。一与诸君游，华觞忻见属。
S再游西郊渡E:水曲一追游，游人重怀恋。婵娟昨夜月，还向波中见。惊禽栖不定，流芳寒未遍。携手更何时，伫看花似霰。
S游西山E:时事方扰扰，幽赏独悠悠。弄泉朝涉涧，采石夜归州。挥翰题苍峭，下马历嵌丘。所爱唯山水，到此即淹留。
S春游南亭E:川明气已变，岩寒云尚拥。南亭草心绿，春塘泉脉动。景煦听禽响，雨馀看柳重。逍遥池馆华，益愧专城宠。
S游溪E:野水烟鹤唳，楚天云雨空。玩舟清景晚，垂钓绿蒲中。落花飘旅衣，归流澹清风。缘源不可极，远树但青葱。
S游开元精舍E:夏衣始轻体，游步爱僧居。果园新雨后，香台照日初。绿阴生昼静，孤花表春馀。符竹方为累，形迹一来疏。
S秋郊作E:清露澄境远，旭日照林初。一望秋山净，萧条形迹疏。登原忻时稼，采菊行故墟。方愿沮溺耦，淡泊守田庐。
S神静师院E:青苔幽巷遍，新林露气微。经声在深竹，高斋独掩扉。憩树爱岚岭，听禽悦朝晖。方耽静中趣，自与尘事违。
S精舍纳凉E:山景寂已晦，野寺变苍苍。夕风吹高殿，露叶散林光。清钟始戒夜，幽禽尚归翔。谁复掩扉卧，不咏南轩凉。
S道晏寺主院E:北邻有幽竹，潜筠穿我庐。往来地已密，心乐道者居。残花回往节，轻条荫夏初。闻钟北窗起，啸傲永日馀。
S义演法师西斋E:结茅临绝岸，隔水闻清磬。山水旷萧条，登临散情性。稍指缘原骑，还寻汲涧径。长啸倚亭树，怅然川光暝。
S昙智禅师院E:高年不复出，门径众草生。时夏方新雨，果药发馀荣。疏澹下林景，流暮幽禽情。身名两俱遣，独此野寺行。
S诣西山深师E:曹溪旧弟子，何缘住此山。世有征战事，心将流水闲。扫林驱虎出，宴坐一林间。藩守宁为重，拥骑造云关。
S游南斋E:池上鸣佳禽，僧斋日幽寂。高林晚露清，红药无人摘。春水不生烟，荒冈筠翳石。不应朝夕游，良为蹉跎客。
S南园E:清露夏天晓，荒园野气通。水禽遥泛雪，池莲迥披红。幽林讵知暑，环舟似不穷。顿洒尘喧意，长啸满襟风。
S西亭E:亭宇丽朝景，帘牖散暄风。小山初构石，珍树正然红。弱藤已扶树，幽兰欲成丛。芳心幸如此，佳人时不同。
S夏景园庐E:群木昼阴静，北窗凉气多。闲居逾时节，夏云已嵯峨。搴叶爱繁绿，缘涧弄惊波。岂为论夙志，对此青山阿。
S题郑拾遗草堂E:借地结茅栋，横竹挂朝衣。秋园雨中绿，幽居尘事违。阴井夕虫乱，高林霜果稀。子有白云意，构此想岩扉。
S夜直省中E:河汉有秋意，南宫生早凉。玉漏残杳杳，云阙更苍苍。华灯发新焰，轻烟浮夕香。顾迹知为忝，束带愧周行。
S燕居即事E:萧条竹林院，风雨丛兰折。幽鸟林上啼，青苔人迹绝。燕居日已永，夏木纷成结。几阁积群书，时来北窗阅。
S夏景端居即事E:北斋有凉气，嘉树对层城。重门永日掩，清池夏云生。遇此庭讼简，始闻蝉初鸣。逾怀故园怆，默默以缄情。
S郡中西斋E:似与尘境绝，萧条斋舍秋。寒花独经雨，山禽时到州。清觞养真气，玉书示道流。岂将符守恋，幸已栖心幽。
S永定寺喜辟强夜至E:子有新岁庆，独此苦寒归。夜叩竹林寺，山行雪满衣。深炉正燃火，空斋共掩扉。还将一尊对，无言百事违。
S楼中阅清管E:山阳遗韵在，林端横吹惊。响迥凭高阁，曲怨绕秋城。淅沥危叶振，萧瑟凉气生。始遇兹管赏，已怀故园情。
S寒食E:晴明寒食好，春园百卉开。彩绳拂花去，轻毬度阁来。长歌送落日，缓吹逐残杯。非关无烛罢，良为羁思催。
S七夕E:人世拘形迹，别去间山川。岂意灵仙偶，相望亦弥年。夕衣清露湿，晨驾秋风前。临欢定不住，当为何所牵。
S秋夜E:暗窗凉叶动，秋天寝席单。忧人半夜起，明月在林端。一与清景遇，每忆平生欢。如何方恻怆，披衣露更寒。
S雪中E:空堂岁已晏，密室独安眠。压筱夜偏积，覆阁晓逾妍。连山暗古郡，惊风散一川。此时骑马出，忽省京华年。
S对春雪E:萧屑杉松声，寂寥寒夜虑。州贫人吏稀，雪满山城曙。春塘看幽谷，栖禽愁未去。开闱正乱流，宁辨花枝处。
S夜对流萤作E:月暗竹亭幽，萤光拂席流。还思故园夜，更度一年秋。自惬观书兴，何惭秉烛游。府中徒冉冉，明发好归休。
S夏花明E:夏条绿已密，朱萼缀明鲜。炎炎日正午，灼灼火俱燃。翻风适自乱，照水复成妍。归视窗间字，荧煌满眼前。
S对萱草E:何人树萱草，对此郡斋幽。本是忘忧物，今夕重生忧。丛疏露始滴，芳馀蝶尚留。还思杜陵圃，离披风雨秋。
S对杂花E:朝红争景新，夕素含露翻。妍姿如有意，流芳复满园。单栖守远郡，永日掩重门。不与花为偶，终遣与谁言。
S喜园中茶生E:洁性不可污，为饮涤尘烦。此物信灵味，本自出山原。聊因理郡馀，率尔植荒园。喜随众草长，得与幽人言。
S郡斋移杉E:擢干方数尺，幽姿已苍然。结根西山寺，来植郡斋前。新含野露气，稍静高窗眠。虽为赏心遇，岂有岩中缘。
S花径E:山花夹径幽，古甃生苔涩。胡床理事馀，玉琴承露湿。朝与诗人赏，夜携禅客入。自是尘外踪，无令吏趋急。
S慈恩寺南池秋荷咏E:对殿含凉气，裁规覆清沼。衰红受露多，馀馥依人少。萧萧远尘迹，飒飒凌秋晓。节谢客来稀，回塘方独绕。
S题石桥E:远学临海峤，横此莓苔石。郡斋三四峰，如有灵仙迹。方愁暮云滑，始照寒池碧。自与幽人期，逍遥竟朝夕。
S始闻夏蝉E:徂夏暑未晏，蝉鸣景已曛。一听知何处，高树但侵云。响悲遇衰齿，节谢属离群。还忆郊园日，得向涧中闻。
S咏徐正字画青蝇E:误点能成物，迷真许一时。笔端来已久，座上去何迟。顾白曾无变，听鸡不复疑。讵劳才子赏，为入国人诗。
S陪王郎中寻孔征君E:俗吏闲居少，同人会面难。偶随香署客，来访竹林欢。暮馆花微落，春城雨暂寒。瓮间聊共酌，莫使宦情阑。
S即席赋露中菊E:众芳春竞发，寒菊露偏滋。受气何曾异，开花独自迟。晚成犹有分，欲采未过时。勿弃东篱下，看随秋草衰。
S清明E:清明暮春里，怅望北山陲。燧火开新焰，桐花发故枝。沈冥惭岁物，欢宴阻朋知。不及林间鸟，迁乔并羽仪。
S寄李侍御E:柱下闻周史，书中慰越吟。近看三岁字，遥见百年心。价以吹嘘长，恩从顾盼深。不栽桃李树，何日得成阴。
S寄崔沣州E:共襆台郎被，俱褰郡守帷。罚金殊往日，鸣玉幸同时。五马来何晚，双鱼赠已迟。江头望乡月，无夜不相思。
S送裴侍御归上都E:楚地劳行役，秦城罢鼓鼙。舟移洞庭岸，路出武陵谿。江月随人影，山花趁马蹄。离魂将别梦，先已到关西。
S送青龙一公E:事佛轻金印，勤王度玉关。不知从树下，还肯到人间。楚水青莲净，吴门白日闲。圣朝须助理，绝莫爱东山。
S送韦侍御赴上都E:天朝辟书下，风宪取才难。更谒麒麟殿，重簪獬豸冠。月明湘水夜，霜重桂林寒。别后头堪白，时时镜里看。
S饯田尚书还兖州E:忠义三朝许，威名四海闻。更乘归鲁诏，犹忆破胡勋。别路逢霜雨，行营对雪云。明朝郭门外，长揖大将军。
S送杜侍御赴上都E:避马台中贵，登车岭外遥。还因贡赋礼，来谒大明朝。地入商山路，乡连渭水桥。承恩返南越，尊酒重相邀。
S别睢阳故人E:少小客游梁，依然似故乡。城池经战阵，人物恨存亡。夏雨桑条绿，秋风麦穗黄。有书无寄处，相送一沾裳。
S宴郑伯玙宅E:正月风光好，逢君上客稀。晓风催鸟啭，春雪带花飞。堂上吹金管，庭前试舞衣。俸钱供酒债，行子未须归。
S夜同宴，用人字E:北斗回新岁，东园值早春。竹风能醒酒，花月解留人。邑宰陶元亮，山家郑子真。平生颇同道，相见日相亲。
S登金陵临江驿楼E:古戍依重险，高楼见五梁。山根盘驿道，河水浸城墙。庭树巢鹦鹉，园花隐麝香。忽然江浦上，忆作捕鱼郎。
S官舍早梅E:阶下双梅树，春来画不成。晚时花未落，阴处叶难生。摘子防人到，攀枝畏鸟惊。风光先占得，桃李莫相轻。
S宿东谿王屋李隐者E:山店不凿井，百家同一泉。晚来南村黑，雨色和人烟。霜畦吐寒菜，沙雁噪河田。隐者不可见，天坛飞鸟边。
S郊行寄杜位E:崷崒空城烟，凄清寒山景。秋风引归梦，昨夜到汝颍。近寺闻钟声，映陂见树影。所思何由见，东北徒引领。
S澧头送蒋侯E:君住澧水北，我家澧水西。两村辨乔木，五里闻鸣鸡。饮酒溪雨过，弹棋山月低。徒闻蒋生径，尔去谁相携。
S林卧E:偶得鱼鸟趣，复兹水木凉。远峰带雨色，落日摇川光。臼中西山药，袖里淮南方。唯爱隐几时，独游无何乡。
S楚夕旅泊古兴E:独鹤唳江月，孤帆凌楚云。秋风冷萧瑟，芦荻花纷纷。忽思湘川老，欲访云中君。骐驎息悲鸣，愁见豺虎群。
S题铁门关楼E:铁关天西涯，极目少行客。关门一小吏，终日对石壁。桥跨千仞危，路盘两崖窄。试登西楼望，一望头欲白。
S衙郡守还E:世事何反覆，一身难可料。头白翻折腰，还家私自笑。所嗟无产业，妻子嫌不调。五斗米留人，东谿忆垂钓。
S长门怨E:君王嫌妾妒，闭妾在长门。舞袖垂新宠，愁眉结旧恩。绿钱侵履迹，红粉湿啼痕。羞被夭桃笑，看春独不言。
S寄左省杜拾遗E:联步趋丹陛，分曹限紫微。晓随天仗入，暮惹御香归。白发悲花落，青云羡鸟飞。圣朝无阙事，自觉谏书稀。
S岁暮碛外寄元撝E:西风传戍鼓，南望见前军。沙碛人愁月，山城犬吠云。别家逢逼岁，出塞独离群。发到阳关白，书今远报君。
S寄宇文判官E:西行殊未已，东望何时还。终日风与雪，连天沙复山。二年领公事，两度过阳关。相忆不可见，别来头已斑。
S丘中春卧寄王子E:田中开白室，林下闭玄关。卷迹人方处，无心云自闲。竹深喧暮鸟，花缺露春山。胜事那能说，王孙去未还。
S虢州酬辛侍御见赠E:门柳叶已大，春花今复阑。鬓毛方二色，愁绪日千端。夫子屡新命，鄙夫仍旧官。相思难见面，时展尺书看。
S送李郎尉武康E:潘郎腰绶新，霅上县花春。山色低官舍，湖光映吏人。不须嫌邑小，莫即耻家贫。更作东征赋，知君有老亲。
S送王录事却归华阴E:相送欲狂歌，其如此别何。攀辕人共惜，解印日无多。仙掌云重见，关门路再过。双鱼莫不寄，县外是黄河。
S送楚丘麹少府赴官E:青袍美少年，黄绶一神仙。微子城东面，梁王苑北边。桃花色似马，榆荚小于钱。单父闻相近，家书早为传。
S送蜀郡李掾E:饮酒俱未醉，一言聊赠君。功曹善为政，明主还应闻。夜宿剑门月，朝行巴水云。江城菊花发，满道香氛氲。
S送郑少府赴滏阳E:子真河朔尉，邑里带清漳。春草迎袍色，晴花拂绶香。青山入官舍，黄鸟度宫墙。若到铜台上，应怜魏寝荒。
S送严诜擢第归蜀E:巴江秋月新，阁道发征轮。战胜真才子，名高功世人。工文能似舅，擢第去荣亲。十月天官待，应须早赴秦。
S送周子落第游荆南E:足下复不第，家贫寻故人。且倾湘南酒，羞对关西尘。山店橘花发，江城枫叶新。若从巫峡过，应见楚王神。
S送薛彦伟擢第东归E:时辈似君稀，青春战胜归。名登郄诜第，身著老莱衣。称意人皆羡，还家马若飞。一枝谁不折，棣萼独相辉。
S送杨瑗尉南海E:不择南州尉，高堂有老亲。楼台重蜃气，邑里杂鲛人。海暗三山雨，花明五岭春。此乡多宝玉，慎莫厌清贫。
S送张升卿宰新滏E:官柳叶尚小，长安春未浓。送君浔阳宰，把酒青门钟。水驿楚云冷，山城江树重。遥知南湖上，只对香炉峰。
S送陈子归陆浑别业E:虽不旧相识，知君丞相家。故园伊川上，夜梦方山花。种药畏春过，出关愁路赊。青门酒垆别，日暮东城鸦。
S送蒲秀才擢第归蜀E:去马疾如飞，看君战胜归。新登郄诜第，更著老莱衣。汉水行人少，巴山客舍稀。向南风候暖，腊月见春辉。
S送任郎中出守明州E:罢起郎官草，初封刺史符。城边楼枕海，郭里树侵湖。郡政傍连楚，朝恩独借吴。观涛秋正好，莫不上姑苏。
S临洮客舍留别祁四E:无事向边外，至今仍不归。三年绝乡信，六月未春衣。客舍洮水聒，孤城胡雁飞。心知别君后，开口笑应稀。
S送四镇薛侍御东归E:相送泪沾衣，天涯独未归。将军初得罪，门客复何依。梦去湖山阔，书停陇雁稀。园林幸接近，一为到柴扉。
S送张都尉东归E:白羽绿弓弦，年年只在边。还家剑锋尽，出塞马蹄穿。逐虏西逾海，平胡北到天。封侯应不远，燕颔岂徒然。
S送颜少府投郑陈州E:一尉便垂白，数年唯草玄。出关策匹马，逆旅闻秋蝉。爱客多酒债，罢官无俸钱。知君羁思少，所适主人贤。
S祁四再赴江南别诗E:万里来又去，三湘东复西。别多人换鬓，行远马穿蹄。山驿秋云冷，江帆暮雨低。怜君不解说，相忆在书题。
S送江陵黎少府E:悔系腰间绶，翻为膝下愁。那堪汉水远，更值楚山秋。新橘香官舍，征帆拂县楼。王城不敢住，岂是爱荆州。
S送扬州王司马E:君家旧淮水，水上到扬州。海树青官舍，江云黑郡楼。东南随去鸟，人吏待行舟。为报吾兄道，如今已白头。
S送王七录事赴虢州E:早岁即相知，嗟君最后时。青云仍未达，白发欲成丝。小店关门树，长河华岳祠。弘农人吏待，莫使马行迟。
S送崔主簿赴夏阳E:常爱夏阳县，往年曾再过。县中饶白鸟，郭外是黄河。地近行程少，家贫酒债多。知君新称意，好得奈春何。
S送怀州吴别驾E:灞上柳枝黄，垆头酒正香。春流饮去马，暮雨湿行装。驿路通函谷，州城接太行。覃怀人总喜，别驾得王祥。
S送人归江宁E:楚客忆乡信，向家湖水长。住愁春草绿，去喜桂枝香。海月迎归楚，江云引到乡。吾兄应借问，为报鬓毛霜。
S送襄州任别驾E:别乘向襄州，萧条楚地秋。江声官舍里，山色郡城头。莫羡黄公盖，须乘彦伯舟。高阳诸醉客，唯见古时丘。
S送柳录事赴梁州E:英掾柳家郎，离亭酒瓮香。折腰思汉北，随传过巴阳。江树连官舍，山云到卧床。知君归梦积，去去剑川长。
S送颜评事入京E:颜子人叹屈，宦游今未迟。伫闻明主用，岂负青云姿。江柳秋吐叶，山花寒满枝。知君客愁处，月满巴川时。
S送赵侍御归上都E:骢马五花毛，青云归处高。霜随驱夏暑，风逐振江涛。执简皆推直，勤王岂告劳。帝城谁不恋，回望动离骚。
S送杨子E:斗酒渭城边，垆头耐醉眠。梨花千树雪，杨叶万条烟。惜别添壶酒，临岐赠马鞭。看君颍上去，新月到家圆。
S送人赴安西E:上马带胡钩，翩翩度陇头。小来思报国，不是爱封侯。万里乡为梦，三边月作愁。早须清黠虏，无事莫经秋。
S与鄠县群官泛渼陂E:万顷浸天色，千寻穷地根。舟移城入树，岸阔水浮村。闲鹭惊箫管，潜虬傍酒樽。暝来呼小吏，列火俨归轩。
S终南东谿中作E:谿水碧于草，潺潺花底流。沙平堪濯足，石浅不胜舟。洗药朝与暮，钓鱼春复秋。兴来从所适，还欲向沧洲。
S与鲜于庶子泛汉江E:急管更须吹，杯行莫遣迟。酒光红琥珀，江色碧琉璃。日影浮归棹，芦花罥钓丝。山公醉不醉，问取葛强知。
S晦日陪侍御泛北池E:春池满复宽，晦节耐邀欢。月带虾蟆冷，霜随獬豸寒。水云低锦席，岸柳拂金盘。日暮舟中散，都人夹道看。
S登凉州尹台寺E:胡地三月半，梨花今始开。因从老僧饭，更上夫人台。清唱云不去，弹弦风飒来。应须一倒载，还似山公回。
S登总持阁E:高阁逼诸天，登临近日边。晴开万井树，愁看五陵烟。槛外低秦岭，窗中小渭川。早知清净理，常愿奉金仙。
S郡斋平望江山E:水路东连楚，人烟北接巴。山光围一郡，江月照千家。庭树纯栽橘，园畦半种茶。梦魂知忆处，无夜不京华。
S寻阳七郎中宅即事E:万事信苍苍，机心久无忘。无端来出守，不是厌为郎。雨滴芭蕉赤，霜催橘子黄。逢君开口笑，何处有他乡。
S郡斋南池招杨辚E:郡僻人事少，云山常眼前。偶从池上醉，便向舟中眠。与子居最近，周官情又偏。闲时耐相访，正有床头钱。
S高冠谷口招郑鄠E:谷口来相访，空斋不见君。涧花然暮雨，潭树暖春云。门径稀人迹，檐峰下鹿群。衣裳与枕席，山霭碧氛氲。
S题新乡王釜厅壁E:怜君守一尉，家计复清贫。禄米尝不足，俸钱供与人。城头苏门树，陌上黎阳尘。不是旧相识，声同心自亲。
S题山寺僧房E:窗影摇群木，墙阴载一峰。野炉风自爇，山碓水能舂。勤学翻知误，为官好欲慵。高僧暝不见，月出但闻钟。
S汉上题韦氏庄E:结茅闻楚客，卜筑汉江边。日落数归鸟，夜深闻扣舷。水痕侵岸柳，山翠借厨烟。调笑提筐妇，春来蚕几眠。
S题永乐韦少府厅壁E:大河南郭外，终日气昏昏。白鸟下公府，青山当县门。故人是邑尉，过客驻征轩。不惮烟波阔，思君一笑言。
S题金城临河驿楼E:古戍依重险，高楼见五凉。山根盘驿道，河水浸城墙。庭树巢鹦鹉，园花隐麝香。忽如江浦上，忆作捕鱼郎。
S初授官题高冠草堂E:三十始一命，宦情多欲阑。自怜无旧业，不敢耻微官。涧水吞樵路，山花醉药栏。只缘五斗米，辜负一渔竿。
S题虢州西楼E:错料一生事，蹉跎今白头。纵横皆失计，妻子也堪羞。明主虽然弃，丹心亦未休。愁来无去处，只上郡西楼。
S河西春暮忆秦中E:渭北春已老，河西人未归。边城细草出，客馆梨花飞。别后乡梦数，昨来家信稀。凉州三月半，犹未脱寒衣。
S宿铁关西馆E:马汗踏成泥，朝驰几万蹄。雪中行地角，火处宿天倪。塞迥心常怯，乡遥梦亦迷。那知故园月，也到铁关西。
S首秋轮台E:异域阴山外，孤城雪海边。秋来唯有雁，夏尽不闻蝉。雨拂毡墙湿，风摇毳幕膻。轮台万里地，无事历三年。
S北庭作E:雁塞通盐泽，龙堆接醋沟。孤城天北畔，绝域海西头。秋雪春仍下，朝风夜不休。可知年四十，犹自未封侯。
S轮台即事E:轮台风物异，地是古单于。三月无青草，千家尽白榆。蕃书文字别，胡俗语音殊。愁见流沙北，天西海一隅。
S还东山洛上作E:春流急不浅，归枻去何迟。愁客叶舟里，夕阳花水时。云晴开螮蝀，棹发起鸬鹚。莫道东山远，衡门在梦思。
S杨固店E:客舍梨叶赤，邻家闻捣衣。夜来尝有梦，坠泪缘思归。洛水行欲尽，缑山看渐微。长安只千里，何事信音稀。
S晚发五渡E:客厌巴南地，乡邻剑北天。江村片雨外，野寺夕阳边。芋叶藏山径，芦花杂渚田。舟行未可住，乘月且须牵。
S巴南舟中夜市E:渡口欲黄昏，归人争流喧。近钟清野寺，远火点江村。见雁思乡信，闻猿积泪痕。孤舟万里外，秋月不堪论。
S江上春叹E:腊月江上暖，南桥新柳枝。春风触处到，忆得故园时。终日不如意，出门何所之。从人觅颜色，自笑弱男儿。
S初至犍为作E:山色轩槛内，滩声枕席间。草生公府静，花落讼庭闲。云雨连三峡，风尘接百蛮。到来能几日，不觉鬓毛斑。
S成王挽歌E:幽山悲旧桂，长坂怆馀兰。地底孤灯冷，泉中一镜寒。铭旌门客送，骑吹路人看。漫作琉璃碗，淮王误合丹。
S南溪别业E:结宇依青嶂，开轩对翠畴。树交花雨色，溪合水重流。竹径春来扫，兰樽夜不收。逍遥自得意，鼓腹醉中游。
S江南遇雨E:江天寒意少，冬月雨仍飞。出户愁为听，从风洒客衣。旅魂惊处断，乡信意中微。几日应晴去，孤舟且欲归。
S僧舍小池E:引出白云根，潺潺涨藓痕。冷光摇砌锡，疏影露枝猿。净带凋霜叶，香通洗药源。贝多文字古，宜向此中翻。
S赠知己E:江南折芳草，江北赠佳期。江阔水复急，过江常苦迟。蘋白兰叶青，恐度先香时。美人碧云外，宁见长相思。
S登天目山下作E:去岁离秦望，今冬使楚关。泪添天目水，发变海头山。别母乌南逝，辞兄雁北还。宦游偏不乐，长为忆慈颜。
S送裴少府E:夕膳望东周，晨装不少留。酒中同乐事，关外越离忧。座湿秦山雨，庭寒渭水秋。何当鹰隼击，来拂故林游。
S旅次灞亭E:闲琴开旅思，清夜有愁心。圆月正当户，微风犹在林。苍茫孤亭上，历乱多秋音。言念待明发，东山幽意深。
S送人还吴E:人心不忘乡，矧余客已久。送君江南去，秋醉洛阳酒。赠言幽径兰，别思河堤柳。征帆暮风急，望望空延首。
S送金文学还日东E:君家东海东，君去因秋风。漫漫指乡路，悠悠如梦中。烟雾积孤岛，波涛连太空。冒险当不惧，皇恩措尔躬。
S天长节E:日月生天久，年年庆一回。时平祥不去，寿远节长来。连吹千家笛，同朝百郡杯。愿持金殿镜，处处照遗才。
S长门怨E:妾命何偏薄，君王去不归。欲令遥见悔，楼上试春衣。空殿看人入，深宫羡鸟飞。翻悲因买赋，索镜照空辉。
S美人春卧E:妾家巫峡阳，罗幌寝兰堂。晓日临窗久，春风引梦长。落钗仍挂鬓，微汗欲消黄。纵使朦胧觉，魂犹逐楚王。
S名姝咏E:阿娇年未多，弱体性能和。怕重愁拈镜，怜轻喜曳罗。临津双洛浦，对月两嫦娥。独有荆王殿，时时暮雨过。
S艳女词E:露井桃花发，双双燕并飞。美人姿态里，春色上罗衣。自爱频开镜，时羞欲掩扉。不知行路客，遥惹五香归。
S狷氏子E:杏梁初照日，碧玉后堂开。忆事临妆笑，春娇满镜台。含声歌扇举，顾影舞腰回。别有佳期处，青楼客夜来。
S戏赠歌者E:白皙歌童子，哀音绝又连。楚妃临扇学，卢女隔帘传。晓燕喧喉里，春莺啭舌边。若逢汉武帝，还是李延年。
S七夕泛舟E:云端有灵匹，掩映拂妆台。夜久应摇佩，天高响不来。片欢秋始展，残梦晓翻催。却怨填河鹊，留桥又不回。
S观王美人海图障子E:宋玉东家女，常怀物外多。自从图渤海，谁为觅湘娥。白鹭栖脂粉，赪鲂跃绮罗。仍怜转娇眼，别恨一横波。
S闻百舌鸟E:百舌闻他郡，间关媚物华。敛形藏一叶，分响出千花。坐爱时褰幌，行藏或驻车。不须应独感，三载已辞家。
S郑国夫人挽歌词E:淑德延公胄，宜家接帝姻。桂宫男掌仆，兰殿女升嫔。恩泽昭前命，盈虚变此辰。万年今已矣，彤管列何人。
S郡中客舍E:虫响乱啾啾，更人正数筹。魂归洞庭夜，霜卧洛阳秋。微月有时隐，长河到晓流。起来还嘱雁，乡信在吴洲。
S题李将军山亭E:凤辖将军位，龙门司隶家。衣冠为隐逸，山水作繁华。径出重林草，池摇两岸花。谁知贵公第，亭院有烟霞。
S早行E:早行星尚在，数里未天明。不辨云林色，空闻风水声。月从山上落，河入斗间横。渐至重门外，依稀见洛城。
S关山月E:玉塞抵长城，金徽映高阙。遥心万馀里，直望三边月。霜静影逾悬，露晞光渐没。思君不可见，空叹将焉歇。
S战城南E:塞北狂胡旅，城南敌汉围。巉岩一鼓气，拔利五兵威。虏骑瞻山哭，王师拓地飞。不应须宠战，当遂勒金徽。
S咏史E:亡国秦韩代，荣身刘项年。金槌击政后，玉斗碎增前。圣主称三杰，明离保四贤。已申黄石祭，方慕赤松仙。
S松滋江北阻风E:江风久未歇，山雨复相仍。巨浪天涯起，馀寒川上凝。忧人劳夕惕，乡事惫晨兴。远听知音骇，诚哉不可陵。
S晓入宜都渚E:问俗周楚甸，川行眇江浔。兴随晓光发，道会春言深。回眺佳气象，远怀得山林。伫应舟楫用，曷务归闲心。
S春宵览月E:月生东荒外，天云收夕阴。爱见澄清景，象吾虚白心。耳目静无哗，神超道性深。乘兴得至乐，寓言因永吟。
S秋怀E:下帷长日尽，虚馆早凉生。芳草犹未荐，如何蜻蛚鸣。秋风已振衣，客去何时归。为问当途者，宁知心有违。
S乌江女E:越艳谁家女，朝游江岸傍。青春犹未嫁，红粉旧来娼。锦袖盛朱橘，银钩摘紫房。见人羞不语，回艇入溪藏。
S昌年宫之作E:但有离宫处，君王每不居。旗门芳草合，辇路小槐疏。殿闭山烟满，窗凝野霭虚。丰年多望幸，春色待銮舆。
S奉试咏青E:路辟天光远，春还月道临。草浓河畔色，槐结路边阴。未映君王史，先标胄子襟。经明如可拾，自有致云心。
S游越溪E:溪水碧悠悠，猿声断客愁。渔潭逢钓楫，月浦值孤舟。访泊随烟火，迷途视斗牛。今宵越乡意，还取醉忘忧。
S咏谈容娘E:举手整花钿，翻身舞锦筵。马围行处匝，人压看场圆。歌要齐声和，情教细语传。不知心大小，容得许多怜。
S奉试冷井诗E:仙闱井初凿，灵液沁成泉。色湛青苔里，寒凝紫绠边。铜瓶向影落，玉甃抱虚圆。永愿调神鼎，尧时泰万年。
S都中闲居E:君王巡海内，北阙下明台。云物天中少，烟花岁后来。河从御苑出，山向国门开。寂寞东京里，空留贾谊才。
S江南弄E:春江可怜事，最在美人家。鹦鹉能言鸟，芙蓉巧笑花。地衔金作埒，水抱玉为沙。薄晚青丝骑，长鞭赴狭斜。
S少年行E:任气称张放，衔恩在少年。玉阶朝就日，金屋夜升天。轩骑青云际，笙歌绿水边。建章明月好，留醉伴风烟。
S时兴E:贵人昔未贵，咸愿顾寒微。及自登枢要，何曾问布衣。平明登紫阁，日晏下彤闱。扰扰路傍子，无劳歌是非。
S对酒赠故人E:扶起离披菊，霜轻喜重开。醉中惊老去，笑里觉愁来。月送人无尽，风吹浪不回。感时将有寄，诗思涩难裁。
S昭德皇后挽歌词E:西汜驰晖过，东园别路长。岁华唯陇柏，春事罢公桑。龟兆开泉户，禽巢闭画梁。更闻哀礼过，明诏制心丧。
S秋日过徐氏园林E:回塘分越水，古树积吴烟。扫竹催铺席，垂萝待系船。鸟窥新罅栗，龟上半欹莲。屡入忘归地，长嗟俗事牵。
S双山过信公所居E:遥礼前朝塔，微闻后夜钟。人间第四祖，云里一双峰。积雨封苔径，多年亚石松。传心不传法，谁可继高踪。
S立春后休沐E:心与青春背，新年亦掩扉。渐穷无相学，惟避不材讥。积病攻难愈，衔恩报转微。定知书课日，优诏许辞归。
S送韦邕少府归钟山E:祈门官罢后，负笈向桃源。万卷长开帙，千峰不闭门。绿杨垂野渡，黄鸟傍山村。念尔能高枕，丹墀会一论。
S送卢员外往饶州E:为郎复典郡，锦帐映朱轮。露冕随龙节，停桡得水人。早霜芦叶变，寒雨石榴新。莫怪谙风土，三年作逐臣。
S送裴五归京口E:君罢江西日，家贫为一官。还归五陵去，只向远峰看。暮色催人别，秋风待雨寒。遥知到三径，唯有菊花残。
S送严维归越州E:艰难只用武，归向浙河东。松雪千山暮，林泉一水通。乡心缘绿草，野思看青枫。春日偏相忆，裁书寄剡中。
S送杜士瞻楚州觐省E:风流与才思，俱似晋时人。淮月归心促，江花入兴新。云深沧海暮，柳暗白田春。共道官犹小，怜君孝养亲。
S送裴宣城上元所居E:水流过海稀，尔去换春衣。泪向槟榔尽，身随鸿雁归。草思晴后发，花怨雨中飞。想到金陵渚，酣歌对落晖。
S留别毗陵诸公E:久作涔阳令，丹墀忽再还。凄凉辞泽国，离乱到乡山。北固滩声满，南徐草色闲。知心从此别，相忆鬓毛斑。
S送崔侍御入朝E:十年犹执宪，万里独归春。旧国逢芳草，青云见故人。潘郎今发白，陶令本家贫。相送临京口，停桡泪满巾。
S送岳州司马弟之任E:岳阳天水外，念尔一帆过。野墅人烟迥，山城雁影多。有时巫峡色，终日洞庭波。丞相今为郡，应无劳者歌。
S裴侍御见赠斑竹杖E:骚人夸竹杖，赠我意何深。万点湘妃泪，三年贾谊心。愿持终白首，谁道贵黄金。他日归愚谷，偏宜绿绮琴。
S送张观归袁州E:羡尔湘东去，烟花尚可亲。绿芳深映鸟，远岫递迎人。饥狖啼初日，残莺惜暮春。遥怜谢客兴，佳句又应新。
S句容县东青阳馆作E:句曲千峰暮，归人向远烟。风摇近水叶，云护欲晴天。夕照留山馆，秋光落草田。征途傍斜日，一骑独翩翩。
S送王端赴朝E:君承明主意，日日上丹墀。东阁论兵后，南宫草奏期。人稀傍河处，槐暗入关时。独遣吴州客，平陵结梦思。
S送王正字山寺读书E:欲究先儒教，还过支遁居。山阶闲听法，竹径独看书。向日荷新卷，迎秋柳半疏。风流有佳句，不似带经锄。
S咏萤E:映水光难定，凌虚体自轻。夜风吹不灭，秋露洗还明。向烛仍分焰，投书更有情。犹将流乱影，来此傍檐楹。
S送李中丞、杨判官E:射策名先著，论兵气自雄。能全季布诺，不道鲁连功。流水蒹葭外，诸山睥睨中。别君秋日晚，回首夕阳空。
S至七里滩作E:迁客投於越，临江泪满衣。独随流水远，转觉故人稀。万木迎秋序，千峰驻晚晖。行舟犹未已，惆怅暮潮归。
S南浦渡口E:寂寞横塘路，新篁覆水低。东风潮信满，时雨稻粳齐。寡妇共租税，渔人逐鼓鼙。惭无卓鲁术，解印谢黔黎。
S送苏修往上饶E:爱尔无羁束，云山恣意过。一身随远岫，孤棹任轻波。世事关心少，渔家寄宿多。芦花泊舟处，江月奈人何。
S题王十九茆堂E:满庭多种药，入里作山家。终日能留客，凌寒亦对花。海鸥过竹屿，门柳拂江沙。知尔卑栖意，题诗美白华。
S送弘志上人归湖州E:山林唯幽静，行住不妨禅。高月穿松径，残阳过水田。诗从宿世悟，法为本师传。能使南人敬，修持香火缘。
S送陆士伦宰义兴E:阳羡兰陵近，高城带水闲。浅流通野寺，绿茗盖春山。长吏多愁罢，游人讵肯还。知君日清净，无事掩重关。
S送严二擢第东归E:隳官就宾荐，时辈讵争先。盛业推儒行，高科独少年。迎秋见衰叶，馀照逐鸣蝉。旧里三峰下，开门古县前。
S送越州辛法曹之任E:但能一官适，莫羡五侯尊。山色垂趋府，潮声自到门。缘塘剡溪路，映竹五湖村。王谢登临处，依依今尚存。
S送杜御史还广陵E:惭君从弱岁，顾我比诸昆。同事元戎久，俱承国士恩。随莺过淮水，看柳向辕门。草色金陵岸，思心那可论。
S送兖州杜别驾之任E:停车邀别乘，促轸奏胡笳。若见楚山暮，因愁浙水赊。河堤经浅草，村径历繁花。更有堪悲处，梁城春日斜。
S题裴十六少卿东亭E:平津旧东阁，深巷见南山。卷箔岚烟润，遮窗竹影闲。倾茶兼落帽，恋客不开关。斜照窥帘外，川禽时往还。
S送从弟归河朔E:故乡那可到，令弟独能归。诸将矜旄节，何人重布衣。空城流水在，荒泽旧村稀。秋日平原路，虫鸣桑叶飞。
S送崔夷甫员外和蕃E:君过湟中去，寻源未是赊。经春逢白草，尽日度黄沙。双节行为伴，孤烽到似家。和戎非用武，不学李轻车。
S广陵送林宰E:清政过前哲，香名达至尊。明通汉家籍，重识府公恩。春景生云物，风潮敛雪痕。长吟策羸马，青楚入关门。
S赠卫南长官赴任E:吏曹难茂宰，主意念疲人。更事文犀节，还过白马津。云间辞北阙，树里出西秦。为报陶明府，裁书莫厌贫。
S送侍御史四叔归朝E:淮南频送别，临水惜残春。攀折隋宫柳，淹留秦地人。含情归上国，论旧见平津。更接天津近，馀花映绶新。
S送上官侍御赴黔中E:莫向黔中路，令人到欲迷。水声巫峡里，山色夜郎西。树隔朝云合，猿窥晓月啼。南方饶翠羽，知尔饮清溪。
S九日E:惆怅重阳日，空山野菊新。蒹葭百战地，江海十年人。叹老堪衰柳，伤秋对白蘋。孤楼闻夕磬，塘路向城闉。
S九日送人E:晴景应重阳，高台怆远乡。水澄千室倒，雾卷四山长。受节人逾老，惊寒菊半黄。席前愁此别，未别已沾裳。
S送友人入湘E:闻说湘川路，年年苦雨多。猿啼巫峡雨，月照洞庭波。穷海人还去，孤城雁共过。青山不可极，来往自蹉跎。
S送裴员外往江南E:公务江南远，留欢幕下荣。枫林缘楚塞，水驿到湓城。岸草知春晚，沙禽好夜惊。风帆几度泊，处处暮潮声。
S登秦岭E:南登秦岭头，回望始堪愁。汉阙青门远，高山蓝水流。三湘行客去，九陌故人游。从此辞乡泪，双垂不复收。
S送张惟俭秀才入举E:清秀过终童，携书访老翁。以吾为世旧，怜尔继家风。淮岸经霜柳，关城带月鸿。春归定得意，花送到东中。
S送韦侍御湖南幕府E:执宪随征虏，逢秋出故关。雨多愁郢路，叶下识衡山。地远从军乐，兵强分野闲。皇家不易将，此去未应还。
S送客游荆州E:草色随骢马，悠悠共出秦。水传云梦晓，山接洞庭春。帆影连三峡，猿声在四邻。青门一分首，难见杜陵人。
S与郑锡游春E:东门垂柳长，回首独心伤。日暖临芳草，天晴忆故乡。映花莺上下，过水蝶悠飏。借问同行客，今朝泪几行。
S和孟虔州闲斋即事E:古郡邻江岭，公庭半薜萝。府僚闲不入，山鸟静偏过。睥睨临花柳，栏干枕芰荷。麦秋今欲至，君听两岐歌。
S送王汶宰江阴E:郡北乘流去，花间竟日行。海鱼朝满市，江鸟夜喧城。止酒非关病，援琴不在声。应缘五斗米，数日滞渊明。
S和苗员外寓直中书E:朝列称多士，君家有二难。贞为台里柏，芳作省中兰。夜宿分曹阔，晨趋接武欢。每怜双阙下，雁序入鸳鸾。
S江上田家E:近海川原薄，人家本自稀。黍苗期腊酒，霜叶是寒衣。市井谁相识，渔樵夜始归。不须骑马问，恐畏狎鸥飞。
S婺州留别邓使君E:西掖驰名久，东阳出守时。江山婺女分，风月隐侯诗。别恨双溪急，留欢五马迟。回舟映沙屿，未远剩相思。
S赋得秤，送孟孺卿E:愿以金秤锤，因君赠别离。钩悬新月吐，衡举众星随。掌握须平执，锱铢必尽知。由来投分审，莫放弄权移。
S酬郑侍御秋夜见寄E:摇落空林夜，河阳兴已生。未辞公府步，知结远山情。高柳风难定，寒泉月助明。袁公方卧雪，尺素及柴荆。
S和谢舍人雪夜寓直E:禁省夜沉沉，春风雪满林。沧洲归客梦，青琐近臣心。挥翰宣鸣玉，承恩在赐金。建章寒漏起，更助掖垣深。
S寻刘处士E:几年人不见，林下掩柴关。留客当清夜，逢君话旧山。隔城寒杵急，带月早鸿还。南陌虽相近，其如隐者闲。
S哭陆处士E:从此无期见，柴门对雪开。二毛逢世难，万恨掩泉台。返照空堂夕，孤城吊客回。汉家偏访道，独畏鹤书来。
S乌程水楼留别E:悠悠千里去，惜此一尊同。客散高楼上，帆飞细雨中。山程随远水，楚思在青枫。共说前期易，沧波处处同。
S题赠吴门邕上人E:春山唯一室，独坐草萋萋。身寂心成道，花闲鸟自啼。细泉松径里，返景竹林西。晚与门人别，依依出虎溪。
S寄刘员外长卿E:南忆新安郡，千山带夕阳。断猿知夜久，秋草助江长。疏发应成素，青松独耐霜。爱才称汉主，题柱待回乡。
S寄张仲甫E:悲风生旧浦，云岭隔东田。伏腊同鸡黍，柴门闭雪天。孤村明夜火，稚子候归船。静者心相忆，离居畏度年。
S送元侍御充使湖南E:云梦南行尽，三湘万里流。山川重分手，徒御亦悲秋。白简劳王事，清猿助客愁。离群复多病，岁晚忆沧洲。
S晚至华阴E:腊尽促归心，行人及华阴。云霞仙掌出，松柏古祠深。野渡冰生岸，寒川烧隔林。温泉看渐近，宫树晚沈沈。
S送孔征士E:谷口山多处，君归不可寻。家贫青史在，身老白云深。扫雪开松径，疏泉过竹林。馀生负丘壑，相送亦何心。
S秋兴E:流萤与落叶，秋晚共纷纷。返照城中尽，寒砧雨外闻。离人见衰鬓，独鹤暮何群。楚客在千里，相思看碧云。
S送少微上人东南游E:石梁人不到，独往更迢迢。乞食山家少，寻钟野寺遥。松门风自扫，瀑布雪难消。秋夜闻清梵，馀音逐海潮。
S送韦判官赴闽中E:孤棹闽中客，双旌海上军。路人从北少，海水向南分。野鹤伤秋别，林猿忌夜闻。汉家崇亚相，知子远邀勋。
S送著公归越E:谁能愁此别，到越会相逢。长忆云门寺，门前千万峰。石床埋积雪，山路倒枯松。莫学白居士，无人知去踪。
S送郑秀才贡举E:西去意如何，知随贡士科。吟诗向月路，驱马出烟萝。晚色寒芜远，秋声候雁多。自怜归未得，相送一劳歌。
S玉山岭上作E:悠悠驱匹马，征路上连冈。晚翠深云窦，寒台净石梁。秋花偏似雪，枫叶不禁霜。愁见前程远，空郊下夕阳。
S送裴秀才贡举E:儒衣羞此别，去抵汉公卿。宾贡年犹少，篇章艺已成。临流惜暮景，话别起乡情。离酌不辞醉，西江春草生。
S钜鹿赠李少府E:李侯虽薄宦，时誉何籍籍。骏马常借人，黄金每留客。投壶华馆静，纵酒凉风夕。即此遇神仙，吾欣知损益。
S酬裴秀才E:男儿贵得意，何必相知早。飘荡与物永，蹉跎觉年老。长卿无产业，季子惭妻嫂。此事难重陈，未于众人道。
S酬马八效古见赠E:深崖无绿竹，秀色徒氛氲。时代种桃李，无人顾此君。奈何冰雪操，尚与蒿莱群。愿托灵仙子，一声吹入云。
S又送族侄式颜E:惜君才未遇，爱君才若此。世上五百年，君家一千里。俱游帝城下，忽在梁园里。我今行山东，离忧不能已。
S送韩九E:惆怅别离日，裴回歧路前。归人望独树，匹马随秋蝉。常与天下士，许君兄弟贤。良时正可用，行矣莫徒然。
S别张少府E:归客留不住，朝云纵复横。马头向春草，斗柄临高城。嗟我久离别，羡君看弟兄。归心更难道，回首一伤情。
S别耿都尉E:四十能学剑，时人无此心。如何耿夫子，感激投知音。翩翩白马来，二月青草深。别易小千里，兴酣倾百金。
S登垄E:垄头远行客，垄上分流水。流水无尽期，行人未云已。浅才登一命，孤剑通万里。岂不思故乡，从来感知己。
S哭裴少府E:世人谁不死，嗟君非生虑。扶病适到官，田园在何处。公才群吏感，葬事他人助。余亦未识君，深悲哭君去。
S部落曲E:蕃军傍塞游，代马喷风秋。老将垂金甲，阏支著锦裘。雕戈蒙豹尾，红旆插狼头。日暮天山下，鸣笳汉使愁。
S赠杜二拾遗E:传道招提客，诗书自讨论。佛香时入院，僧饭屡过门。听法还应难，寻经剩欲翻。草玄今已毕，此外复何言。
S醉后赠张九旭E:世上谩相识，此翁殊不然。兴来书自圣，醉后语尤颠。白发老闲事，青云在目前。床头一壶酒，能更几回眠。
S酬卫八雪中见寄E:季冬忆淇上，落日归山樊。旧宅带流水，平田临古村。雪中望来信，醉里开衡门。果得希代宝，缄之那可论。
S河西送李十七E:边城多远别，此去莫徒然。问礼知才子，登科及少年。出门看落日，驱马向秋天。高价人争重，行当早著鞭。
S送张瑶贬五谿尉E:他日维桢干，明时悬镆铘。江山遥去国，妻子独还家。离别无嫌远，沉浮勿强嗟。南登有词赋，知尔吊长沙。
S别韦五E:徒然酌杯酒，不觉散人愁。相识仍远别，欲归翻旅游。夏云满郊甸，明月照河洲。莫恨征途远，东看漳水流。
S别刘大校书E:昔日京华去，知君才望新。应犹作赋好，莫叹在官贫。且复伤远别，不然愁此身。清风几万里，江上一归人。
S别韦兵曹E:离别长千里，相逢数十年。此心应不变，他事已徒然。惆怅春光里，蹉跎柳色前。逢时当自取，看尔欲先鞭。
S独孤判官部送兵E:饯君嗟远别，为客念周旋。征路今如此，前军犹眇然。出关逢汉壁，登陇望胡天。亦是封侯地，期君早着鞭。
S别从甥万盈E:诸生曰万盈，四十乃知名。宅相予偏重，家丘人莫轻。美才应自料，苦节岂无成。莫以山田薄，今春又不耕。
S别崔少府E:知府少得意，汶上掩柴扉。寒食仍留火，春风未授衣。皆言黄绶屈，早向青云飞。借问他乡事，今年归不归。
S别冯判官E:碣石辽西地，渔阳蓟北天。关山唯一道，雨雪尽三边。才子方为客，将军正渴贤。遥知慕府下，书记日翩翩。
S送崔功曹赴越E:传有东南别，题诗报客居。江山知不厌，州县复何如。莫恨吴歈曲，尝看越绝书。今朝欲乘兴，随尔食鲈鱼。
S送蹇秀才赴临洮E:怅望日千里，如何今二毛。犹思阳谷去，莫厌陇山高。倚马见雄笔，随身唯宝刀。料君终自致，勋业在临洮。
S广陵别郑处士E:落日知分手，春风莫断肠。兴来无不惬，才在亦何伤。溪水堪垂钓，江田耐插秧。人生只为此，亦足傲羲皇。
S别孙訢E:离人去复留，白马黑貂裘。屈指论前事，停鞭惜旧游。帝乡那可忘，旅馆日堪愁。谁念无知己，年年睢水流。
S送魏八E:更沽淇上酒，还泛驿前舟。为惜故人去，复怜嘶马愁。云山行处合，风雨兴中秋。此路无知己，明珠莫暗投。
S赠别褚山人E:携手赠将行，山人道姓名。光阴蓟子训，才术褚先生。墙上梨花白，尊中桂酒清。洛阳无二价，犹是慕风声。
S别王八E:征马嘶长路，离人挹佩刀。客来东道远，归去北风高。时候何萧索，乡心正郁陶。传君遇知己，行日有绨袍。
S送董判官E:逢君说行迈，倚剑别交亲。幕府为才子，将军作主人。近关多雨雪，出塞有风尘。长策须当用，男儿莫顾身。
S送郑侍御谪闽中E:谪去君无恨，闽中我旧过。大都秋雁少，只是夜猿多。东路云山合，南天瘴疠和。自当逢雨露，行矣慎风波。
S送李侍御赴安西E:行子对飞蓬，金鞭指铁骢。功名万里外，心事一杯中。虏障燕支北，秦城太白东。离魂莫惆怅，看取宝刀雄。
S送裴别将之安西E:绝域眇难跻，悠然信马蹄。风尘经跋涉，摇落怨暌携。地出流沙外，天长甲子西。少年无不可，行矣莫凄凄。
S淇上别业E:依依西山下，别业桑林边。庭鸭喜多雨，邻鸡知暮天。野人种秋菜，古老开原田。且向世情远，吾今聊自然。
S入昌松东界山行E:鸟道几登顿，马蹄无暂闲。崎岖出长坂，合沓犹前山。石激水流处，天寒松色间。王程应未尽，且莫顾刀环。
S自蓟北归E:驱马蓟门北，北风边马哀。苍茫远山口，豁达胡天开。五将已深入，前军止半回。谁怜不得意，长剑独归来。
S自悼E:朝日上团团，照见先生盘。盘中何所有，苜蓿长阑干。饭涩匙难绾，羹稀箸易宽。只可谋朝夕，何由保岁寒。
S望岳E:岱宗夫如何，齐鲁青未了。造化钟神秀，阴阳割昏晓。荡胸生曾云，决眦入归鸟。会当凌绝顶，一览众山小。
S得舍弟消息E:风吹紫荆树，色与春庭暮。花落辞故枝，风回返无处。骨肉恩书重，漂泊难相遇。犹有泪成河，经天复东注。
S立秋后题E:日月不相饶，节序昨夜隔。玄蝉无停号，秋燕已如客。平生独往愿，惆怅年半百。罢官亦由人，何事拘形役。
S赤谷西崦人家E:跻险不自喧，出郊已清目。溪回日气暖，径转山田熟。鸟雀依茅茨，藩篱带松菊。如行武陵暮，欲问桃花宿。
S丽春E:百草竞春华，丽春应最胜。少须好颜色，多漫枝条剩。纷纷桃李枝，处处总能移。如何贵此重，却怕有人知。
S北风E:北风破南极，朱凤日威垂。洞庭秋欲雪，鸿雁将安归。十年杀气盛，六合人烟稀。吾慕汉初老，时清犹茹芝。
S客从E:客从南溟来，遗我泉客珠。珠中有隐字，欲辨不成书。缄之箧笥久，以俟公家须。开视化为血，哀今征敛无。
S白马E:白马东北来，空鞍贯双箭。可怜马上郎，意气今谁见。近时主将戮，中夜商於战。丧乱死多门，呜呼泪如霰。
S李监宅E:尚觉王孙贵，豪家意颇浓。屏开金孔雀，褥隐绣芙蓉。且食双鱼美，谁看异味重。门阑多喜色，女婿近乘龙。
S登兖州城楼E:东郡趋庭日，南楼纵目初。浮云连海岳，平野入青徐。孤嶂秦碑在，荒城鲁殿馀。从来多古意，临眺独踌躇。
S巳上人茅斋E:巳公茅屋下，可以赋新诗。枕簟入林僻，茶瓜留客迟。江莲摇白羽，天棘梦青丝。空忝许询辈，难酬支遁词。
S房兵曹胡马诗E:胡马大宛名，锋棱瘦骨成。竹批双耳峻，风入四蹄轻。所向无空阔，真堪托死生。骁腾有如此，万里可横行。
S过宋员外之问旧庄E:宋公旧池馆，零落守阳阿。枉道祗从入，吟诗许更过。淹留问耆老，寂寞向山河。更识将军树，悲风日暮多。
S夜宴左氏庄E:风林纤月落，衣露净琴张。暗水流花径，春星带草堂。检书烧烛短，看剑引杯长。诗罢闻吴咏，扁舟意不忘。
S春日忆李白E:白也诗无敌，飘然思不群。清新庾开府，俊逸鲍参军。渭北春天树，江东日暮云。何时一尊酒，重与细论文。
S赠陈二补阙E:世儒多汩没，夫子独声名。献纳开东观，君王问长卿。皂雕寒始急，天马老能行。自到青冥里，休看白发生。
S送裴二虬作尉永嘉E:孤屿亭何处，天涯水气中。故人官就此，绝境兴谁同。隐吏逢梅福，游山忆谢公。扁舟吾已就，把钓待秋风。
S送韦书记赴安西E:夫子欻通贵，云泥相望悬。白头无藉在，朱绂有哀怜。书记赴三捷，公车留二年。欲浮江海去，此别意苍然。
S冬日有怀李白E:寂寞书斋里，终朝独尔思。更寻嘉树传，不忘角弓诗。短褐风霜入，还丹日月迟。未因乘兴去，空有鹿门期。
S杜位宅守岁E:守岁阿戎家，椒盘已颂花。盍簪喧枥马，列炬散林鸦。四十明朝过，飞腾暮景斜。谁能更拘束，烂醉是生涯。
S陪李金吾花下饮E:胜地初相引，余行得自娱。见轻吹鸟毳，随意数花须。细草称偏坐，香醪懒再酤。醉归应犯夜，可怕李金吾。
S赠高式颜E:昔别是何处，相逢皆老夫。故人还寂寞，削迹共艰虞。自失论文友，空知卖酒垆。平生飞动意，见尔不能无。
S九日曲江E:缀席茱萸好，浮舟菡萏衰。季秋时欲半，九日意兼悲。江水清源曲，荆门此路疑。晚来高兴尽，摇荡菊花期。
S对雪E:战哭多新鬼，愁吟独老翁。乱云低薄暮，急雪舞回风。瓢弃尊无绿，炉存火似红。数州消息断，愁坐正书空。
S月夜E:今夜鄜州月，闺中只独看。遥怜小儿女，未解忆长安。香雾云鬟湿，清辉玉臂寒。何时倚虚幌，双照泪痕干。
S元日寄韦氏妹E:近闻韦氏妹，迎在汉钟离。郎伯殊方镇，京华旧国移。春城回北斗，郢树发南枝。不见朝正使，啼痕满面垂。
S春望E:国破山河在，城春草木深。感时花溅泪，恨别鸟惊心。烽火连三月，家书抵万金。白头搔更短，浑欲不胜簪。
S一百五日夜对月E:无家对寒食，有泪如金波。斫却月中桂，清光应更多。仳离放红蕊，想像嚬青蛾。牛女漫愁思，秋期犹渡河。
S奉赠严八阁老E:扈圣登黄阁，明公独妙年。蛟龙得云雨，雕鹗在秋天。客礼容疏放，官曹可接联。新诗句句好，应任老夫传。
S月E:天上秋期近，人间月影清。入河蟾不没，捣药兔长生。只益丹心苦，能添白发明。干戈知满地，休照国西营。
S晚行口号E:三川不可到，归路晚山稠。落雁浮寒水，饥乌集戍楼。市朝今日异，丧乱几时休。远愧梁江总，还家尚黑头。
S独酌成诗E:灯花何太喜，酒绿正相亲。醉里从为客，诗成觉有神。兵戈犹在眼，儒术岂谋身。共被微官缚，低头愧野人。
S春宿左省E:花隐掖垣暮，啾啾栖鸟过。星临万户动，月傍九霄多。不寝听金钥，因风想玉珂。明朝有封事，数问夜如何。
S晚出左掖E:昼刻传呼浅，春旗簇仗齐。退朝花底散，归院柳边迷。楼雪融城湿，宫云去殿低。避人焚谏草，骑马欲鸡栖。
S送贾阁老出汝州E:西掖梧桐树，空留一院阴。艰难归故里，去住损春心。宫殿青门隔，云山紫逻深。人生五马贵，莫受二毛侵。
S端午日赐衣E:宫衣亦有名，端午被恩荣。细葛含风软，香罗叠雪轻。自天题处湿，当暑著来清。意内称长短，终身荷圣情。
S酬孟云卿E:乐极伤头白，更长爱烛红。相逢难衮衮，告别莫匆匆。但恐天河落，宁辞酒盏空。明朝牵世务，挥泪各西东。
S奉答岑参补阙见赠E:窈窕清禁闼，罢朝归不同。君随丞相后，我往日华东。冉冉柳枝碧，娟娟花蕊红。故人得佳句，独赠白头翁。
S寄高三十五詹事E:安稳高詹事，兵戈久索居。时来如宦达，岁晚莫情疏。天上多鸿雁，池中足鲤鱼。相看过半百，不寄一行书。
S得舍弟消息E:乱后谁归得，他乡胜故乡。直为心厄苦，久念与存亡。汝书犹在壁，汝妾已辞房。旧犬知愁恨，垂头傍我床。
S月夜忆舍弟E:戍鼓断人行，秋边一雁声。露从今夜白，月是故乡明。有弟皆分散，无家问死生。寄书长不避，况乃未休兵。
S东楼E:万里流沙道，西征过北门。但添新战骨，不返旧征魂。楼角临风迥，城阴带水昏。传声看驿使，送节向河源。
S寓目E:一县蒲萄熟，秋山苜蓿多。关云常带雨，塞水不成河。羌女轻烽燧，胡儿制骆驼。自伤迟暮眼，丧乱饱经过。
S山寺E:野寺残僧少，山园细路高。麝香眠石竹，鹦鹉啄金桃。乱石通人过，悬崖置屋牢。上方重阁晚，百里见秋毫。
S即事E:闻道花门破，和亲事却非。人怜汉公主，生得渡河归。秋思抛云髻，腰支胜宝衣。群凶犹索战，回首意多违。
S遣怀E:愁眼看霜露，寒城菊自花。天风随断柳，客泪堕清笳。水净楼阴直，山昏塞日斜。夜来归鸟尽，啼杀后栖鸦。
S天河E:常时任显晦，秋至辄分明。纵被微云掩，终能永夜清。含星动双阙，伴月照边城。牛女年年渡，何曾风浪生。
S初月E:光细弦岂上，影斜轮未安。微升古塞外，已隐暮云端。河汉不改色，关山空自寒。庭前有白露，暗满菊花团。
S归燕E:不独避霜雪，其如俦侣稀。四时无失序，八月自知归。春色岂相访，众雏还识机。故巢傥未毁，会傍主人飞。
S捣衣E:亦知戍不返，秋至拭清砧。已近苦寒月，况经长别心。宁辞捣熨倦，一寄塞垣深。用尽闺中力，君听空外音。
S促织E:促织甚微细，哀音何动人。草根吟不稳，床下夜相亲。久客得无泪，放妻难及晨。悲丝与急管，感激异天真。
S萤火E:幸因腐草出，敢近太阳飞。未足临书卷，时能点客衣。随风隔幔小，带雨傍林微。十月清霜重，飘零何处归。
S蒹葭E:摧折不自守，秋风吹若何。暂时花戴雪，几处叶沉波。体弱春风早，丛长夜露多。江湖后摇落，亦恐岁蹉跎。
S苦竹E:青冥亦自守，软弱强扶持。味苦夏虫避，丛卑春鸟疑。轩墀曾不重，翦伐欲无辞。幸近幽人屋，霜根结在兹。
S除架E:束薪已零落，瓠叶转萧疏。幸结白花了，宁辞青蔓除。秋虫声不去，暮雀意何如。寒事今牢落，人生亦有初。
S废畦E:秋蔬拥霜露，岂敢惜凋残。暮景数枝叶，天风吹汝寒。绿沾泥滓尽，香与岁时阑。生意春如昨，悲君白玉盘。
S夕烽E:夕烽来不近，每日报平安。塞上传光小，云边落点残。照秦通警急，过陇自艰难。闻道蓬莱殿，千门立马看。
S秋笛E:清商欲尽奏，奏苦血沾衣。他日伤心极，征人白骨归。相逢恐恨过，故作发声微。不见秋云动，悲风稍稍飞。
S送远E:带甲满天地，胡为君远行。亲朋尽一哭，鞍马去孤城。草木岁月晚，关河霜雪清。别离已昨日，因见古人情。
S观兵E:北庭送壮士，貔虎数尤多。精锐旧无敌，边隅今若何。妖氛拥白马，元帅待雕戈。莫守邺城下，斩鲸辽海波。
S不归E:河间尚征伐，汝骨在空城。从弟人皆有，终身恨不平。数金怜俊迈，总角爱聪明。面上三年土，春风草又生。
S天末怀李白E:凉风起天末，君子意如何。鸿雁几时到，江湖秋水多。文章憎命达，魑魅喜人过。应共冤魂语，投诗赠汨罗。
S独立E:空外一鸷鸟，河间双白鸥。飘飖搏击便，容易往来游。草露亦多湿，蛛丝仍未收。天机近人事，独立万端忧。
S日暮E:日落风亦起，城头鸟尾讹。黄云高未动，白水已扬波。羌妇语还哭，胡儿行且歌。将军别换马，夜出拥雕戈。
S空囊E:翠柏苦犹食，晨霞高可餐。世人共卤莽，吾道属艰难。不爨井晨冻，无衣床夜寒。囊空恐羞涩，留得一钱看。
S病马E:乘尔亦已久，天寒关塞深。尘中老尽力，岁晚病伤心。毛骨岂殊众，驯良犹至今。物微意不浅，感动一沉吟。
S蕃剑E:致此自僻远，又非珠玉装。如何有奇怪，每夜吐光芒。虎气必腾踔，龙身宁久藏。风尘苦未息，持汝奉明王。
S铜瓶E:乱后碧井废，时清瑶殿深。铜瓶未失水，百丈有哀音。侧想美人意，应非寒甃沉。蛟龙半缺落，犹得折黄金。
S送人从军E:弱水应无地，阳关已近天。今君渡沙碛，累月断人烟。好武宁论命，封侯不计年。马寒防失道，雪没锦鞍鞯。
S野望E:清秋望不极，迢递起曾阴。远水兼天净，孤城隐雾深。叶稀风更落，山迥日初沈。独鹤归何晚，昏鸦已满林。
S从人觅小胡孙许寄E:人说南州路，山猿树树悬。举家闻若骇，为寄小如拳。预哂愁胡面，初调见马鞭。许求聪慧者，童稚捧应癫。
S一室E:一室他乡远，空林暮景悬。正愁闻塞笛，独立见江船。巴蜀来多病，荆蛮去几年。应同王粲宅，留井岘山前。
S梅雨E:南京西浦道，四月熟黄梅。湛湛长江去，冥冥细雨来。茅茨疏易湿，云雾密难开。竟日蛟龙喜，盘涡与岸回。
S为农E:锦里烟尘外，江村八九家。圆荷浮小叶，细麦落轻花。卜宅从兹老，为农去国赊。远惭句漏令，不得问丹砂。
S田舍E:田舍清江曲，柴门古道旁。草深迷市井，地僻懒衣裳。榉柳枝枝弱，枇杷树树香。鸬鹚西日照，晒翅满鱼梁。
S西郊E:时出碧鸡坊，西郊向草堂。市桥官柳细，江路野梅香。傍架齐书帙，看题减药囊。无人觉来往，疏懒意何长。
S江涨E:江涨柴门外，儿童报急流。下床高数尺，倚杖没中洲。细动迎风燕，轻摇逐浪鸥。渔人萦小楫，容易拔船头。
S云山E:京洛云山外，音书静不来。神交作赋客，力尽望乡台。衰疾江边卧，亲朋日暮回。白鸥元水宿，何事有馀哀。
S遣兴E:干戈犹未定，弟妹各何之。拭泪沾襟血，梳头满面丝。地卑荒野大，天远暮江迟。衰疾那能久，应无见汝时。
S北邻E:明府岂辞满，藏身方告劳。青钱买野竹，白帻岸江皋。爱酒晋山简，能诗何水曹。时来访老疾，步屟到蓬蒿。
S出郭E:霜露晚凄凄，高天逐望低。远烟盐井上，斜景雪峰西。故国犹兵马，他乡亦鼓鼙。江城今夜客，还与旧乌啼。
S过南邻朱山人水亭E:相近竹参差，相过人不知。幽花欹满树，小水细通池。归客村非远，残樽席更移。看君多道气，从此数追随。
S寄贺兰铦E:朝野欢娱后，乾坤震荡中。相随万里日，总作白头翁。岁晚仍分袂，江边更转蓬。勿云俱异域，饮啄几回同。
S逢唐兴刘主簿弟E:分手开元末，连年绝尺书。江山且相见，戎马未安居。剑外官人冷，关中驿骑疏。轻舟下吴会，主簿意何如。
S重简王明府E:甲子西南异，冬来只薄寒。江云何夜尽，蜀雨几时干。行李须相问，穷愁岂有宽。君听鸿雁响，恐致稻粱难。
S岁暮E:岁暮远为客，边隅还用兵。烟尘犯雪岭，鼓角动江城。天地日流血，朝廷谁请缨。济时敢爱死，寂寞壮心惊。
S寄赠王十将军承俊E:将军胆气雄，臂悬两角弓。缠结青骢马，出入锦城中。时危未授钺，势屈难为功。宾客满堂上，何人高义同。
S春夜喜雨E:好雨知时节，当春乃发生。随风潜入夜，润物细无声。野径云俱黑，江船火独明。晓看红湿处，花重锦官城。
S春水E:三月桃花浪，江流复旧痕。朝来没沙尾，碧色动柴门。接缕垂芳饵，连筒灌小园。已添无数鸟，争浴故相喧。
S江亭E:坦腹江亭暖，长吟野望时。水流心不竞，云在意俱迟。寂寂春将晚，欣欣物自私。故林归未得，排闷强裁诗。
S村夜E:萧萧风色暮，江头人不行。村舂雨外急，邻火夜深明。胡羯何多难，渔樵寄此生。中原有兄弟，万里正含情。
S早起E:春来常早起，幽事颇相关。帖石防隤岸，开林出远山。一丘藏曲折，缓步有跻攀。童仆来城市，瓶中得酒还。
S可惜E:花飞有底急，老去愿春迟。可惜欢娱地，都非少壮时。宽心应是酒，遣兴莫过诗。此意陶潜解，吾生后汝期。
S落日E:落日在帘钩，溪边春事幽。芳菲缘岸圃，樵爨倚滩舟。啅雀争枝坠，飞虫满院游。浊醪谁造汝，一酌散千忧。
S独酌E:步屦深林晚，开樽独酌迟。仰蜂黏落絮，行蚁上枯梨。薄劣惭真隐，幽偏得自怡。本无轩冕意，不是傲当时。
S徐步E:整履步青芜，荒庭日欲晡。芹泥随燕觜，花蕊上蜂须。把酒从衣湿，吟诗信杖扶。敢论才见忌，实有醉如愚。
S寒食E:寒食江村路，风花高下飞。汀烟轻冉冉，竹日静晖晖。田父要皆去，邻家闹不违。地偏相识尽，鸡犬亦忘归。
S高楠E:楠树色冥冥，江边一盖青。近根开药圃，接叶制茅亭。落景阴犹合，微风韵可听。寻常绝醉困，卧此片时醒。
S恶树E:独绕虚斋径，常持小斧柯。幽阴成颇杂，恶木剪还多。枸杞因吾有，鸡栖奈汝何。方知不材者，生长漫婆娑。
S石镜E:蜀王将此镜，送死置空山。冥寞怜香骨，提携近玉颜。众妃无复叹，千骑亦虚还。独有伤心石，埋轮月宇间。
S闻斛斯六官未归E:故人南郡去，去索作碑钱。本卖文为活，翻令室倒悬。荆扉深蔓草，土锉冷疏烟。老罢休无赖，归来省醉眠。
S游修觉寺E:野寺江天豁，山扉花竹幽。诗应有神助，吾得及春游。径石相萦带，川云自去留。禅枝宿众鸟，漂转暮归愁。
S后游E:寺忆新游处，桥怜再渡时。江山如有待，花柳更无私。野润烟光薄，沙暄日色迟。客愁全为减，舍此复何之。
S江涨E:江发蛮夷涨，山添雨雪流。大声吹地转，高浪蹴天浮。鱼鳖为人得，蛟龙不自谋。轻帆好去便，吾道付沧洲。
S晚晴E:村晚惊风度，庭幽过雨沾。夕阳薰细草，江色映疏帘。书乱谁能帙，怀干可自添。时闻有馀论，未怪老夫潜。
S朝雨E:凉气晚萧萧，江云乱眼飘。风鸳藏近渚，雨燕集深条。黄绮终辞汉，巢由不见尧。草堂樽酒在，幸得过清朝。
S送裴五赴东川E:故人亦流落，高义动乾坤。何日通燕塞，相看老蜀门。东行应暂别，北望苦销魂。凛凛悲秋意，非君谁与论。
S野望因过常少仙E:野桥齐度马，秋望转悠哉。竹覆青城合，江从灌口来。入村樵径引，尝果栗皱开。落尽高天日，幽人未遣回。
S奉简高三十五使君E:当代论才子，如公复几人。骅骝开道路，鹰隼出风尘。行色秋将晚，交情老更亲。天涯喜相见，披豁对吾真。
S酬高使君相赠E:古寺僧牢落，空房客寓居。故人供禄米，邻舍与园蔬。双树容听法，三车肯载书。草玄吾岂敢，赋或似相如。
S草堂即事E:荒村建子月，独树老夫家。雾里江船渡，风前径竹斜。寒鱼依密藻，宿鹭起圆沙。蜀酒禁愁得，无钱何处赊。
S徐九少尹见过E:晚景孤村僻，行军数骑来。交新徒有喜，礼厚愧无才。赏静怜云竹，忘归步月台。何当看花蕊，欲发照江梅。
S赠别何邕E:生死论交地，何由见一人。悲君随燕雀，薄宦走风尘。绵谷元通汉，沱江不向秦。五陵花满眼，传语故乡春。
S赠别郑炼赴襄阳E:戎马交驰际，柴门老病身。把君诗过日，念此别惊神。地阔峨眉晚，天高岘首春。为于耆旧内，试觅姓庞人。
S送段功曹归广州E:南海春天外，功曹几月程。峡云笼树小，湖日落船明。交趾丹砂重，韶州白葛轻。幸君因旅客，时寄锦官城。
S畏人E:早花随处发，春鸟异方啼。万里清江上，三年落日低。畏人成小筑，褊性合幽栖。门径从榛草，无心走马蹄。
S远游E:贱子何人记，迷芳著处家。竹风连野色，江沫拥春沙。种药扶衰病，吟诗解叹嗟。似闻胡骑走，失喜问京华。
S九日登梓州城E:伊昔黄花酒，如今白发翁。追欢筋力异，望远岁时同。弟妹悲歌里，朝廷醉眼中。兵戈与关塞，此日意无穷。
S九日奉寄严大夫E:九日应愁思，经时冒险艰。不眠持汉节，何路出巴山。小驿香醪嫩，重岩细菊斑。遥知簇鞍马，回首白云间。
S怀旧E:地下苏司业，情亲独有君。那因丧乱后，便有死生分。老罢知明镜，悲来望白云。自从失词伯，不复更论文。
S客夜E:客睡何曾著，秋天不肯明。卷帘残月影，高枕远江声。计拙无衣食，途穷仗友生。老妻书数纸，应悉未归情。
S客亭E:秋窗犹曙色，落木更天风。日出寒山外，江流宿雾中。圣朝无弃物，老病已成翁。多少残生事，飘零似转蓬。
S泛江送客E:二月频送客，东津江欲平。烟花山际重，舟楫浪前轻。泪逐劝杯下，愁连吹笛生。离筵不隔日，那得易为情。
S望牛头寺E:牛头见鹤林，梯迳绕幽深。春色浮山外，天河宿殿阴。传灯无白日，布地有黄金。休作狂歌老，回看不住心。
S上兜率寺E:兜率知名寺，真如会法堂。江山有巴蜀，栋宇自齐梁。庾信哀虽久，何颙好不忘。白牛车远近，且欲上慈航。
S望兜率寺E:树密当山径，江深隔寺门。霏霏云气重，闪闪浪花翻。不复知天大，空馀见佛尊。时应清盥罢，随喜给孤园。
S甘园E:春日清江岸，千甘二顷园。青云羞叶密，白雪避花繁。结子随边使，开筒近至尊。后于桃李熟，终得献金门。
S登牛头山亭子E:路出双林外，亭窥万井中。江城孤照日，山谷远含风。兵革身将老，关河信不通。犹残数行泪，忍对百花丛。
S悲秋E:凉风动万里，群盗尚纵横。家远传书日，秋来为客情。愁窥高鸟过，老逐众人行。始欲投三峡，何由见两京。
S对雨E:莽莽天涯雨，江边独立时。不愁巴道路，恐湿汉旌旗。雪岭防秋急，绳桥战胜迟。西戎甥舅礼，未敢背恩私。
S王命E:汉北豺狼满，巴西道路难。血埋诸将甲，骨断使臣鞍。牢落新烧栈，苍茫旧筑坛。深怀喻蜀意，恸哭望王官。
S征夫E:十室几人在，千山空自多。路衢唯见哭，城市不闻歌。漂梗无安地，衔枚有荷戈。官军未通蜀，吾道竟如何。
S送元二适江左E:乱后今相见，秋深复远行。风尘为客日，江海送君情。晋室丹阳尹，公孙白帝城。经过自爱惜，取次莫论兵。
S章梓州水亭E:城晚通云雾，亭深到芰荷。吏人桥外少，秋水席边多。近属淮王至，高门蓟子过。荆州爱山简，吾醉亦长歌。
S玩月呈汉中王E:夜深露气清，江月满江城。浮客转危坐，归舟应独行。关山同一照，乌鹊自多惊。欲得淮王术，风吹晕已生。
S遣愤E:闻道花门将，论功未尽归。自从收帝里，谁复总戎机。蜂虿终怀毒，雷霆可震威。莫令鞭血地，再湿汉臣衣。
S薄暮E:江水长流地，山云薄暮时。寒花隐乱草，宿鸟择深枝。旧国见何日，高秋心苦悲。人生不再好，鬓发白成丝。
S薄游E:淅淅风生砌，团团日隐墙。遥空秋雁灭，半岭暮云长。病叶多先坠，寒花只暂香。巴城添泪眼，今夜复清光。
S赠韦赞善别E:扶病送君发，自怜犹不归。只应尽客泪，复作掩荆扉。江汉故人少，音书从此稀。往还二十载，岁晚寸心违。
S放船E:送客苍溪县，山寒雨不开。直愁骑马滑，故作泛舟回。青惜峰峦过，黄知橘柚来。江流大自在，坐稳兴悠哉。
S泛江E:方舟不用楫，极目总无波。长日容杯酒，深江净绮罗。乱离还奏乐，飘泊且听歌。故国流清渭，如今花正多。
S南征E:春岸桃花水，云帆枫树林。偷生长避地，适远更沾襟。老病南征日，君恩北望心。百年歌自苦，未见有知音。
S久客E:羁旅知交态，淹留见俗情。衰颜聊自哂，小吏最相轻。去国哀王粲，伤时哭贾生。狐狸何足道，豺虎正纵横。
S春远E:肃肃花絮晚，菲菲红素轻。日长唯鸟雀，春远独柴荆。数有关中乱，何曾剑外清。故乡归不得，地入亚夫营。
S暮寒E:雾隐平郊树，风含广岸波。沉沉春色静，惨惨暮寒多。戍鼓犹长击，林莺遂不歌。忽思高宴会，朱袖拂云和。
S双燕E:旅食惊双燕，衔泥入此堂。应同避燥湿，且复过炎凉。养子风尘际，来时道路长。今秋天地在，吾亦离殊方。
S百舌E:百舌来何处，重重只报春。知音兼众语，整翮岂多身。花密藏难见，枝高听转新。过时如发口，君侧有谗人。
S地隅E:江汉山重阻，风云地一隅。年年非故物，处处是穷途。丧乱秦公子，悲凉楚大夫。平生心已折，行路日荒芜。
S游子E:巴蜀愁谁语，吴门兴杳然。九江春草外，三峡暮帆前。厌就成都卜，休为吏部眠。蓬莱如可到，衰白问群仙。
S归梦E:道路时通塞，江山日寂寥。偷生唯一老，伐叛已三朝。雨急青枫暮，云深黑水遥。梦归归未得，不用楚辞招。
S绝句二首E:迟日江山丽，春风花草香。泥融飞燕子，沙暖睡鸳鸯。江碧鸟逾白，山青花欲燃。今春看又过，何日是归年。
S滕王亭子E:寂寞春山路，君王不复行。古墙犹竹色，虚阁自松声。鸟雀荒村暮，云霞过客情。尚思歌吹入，千骑把霓旌。
S玉台观E:浩劫因王造，平台访古游。彩云萧史驻，文字鲁恭留。宫阙通群帝，乾坤到十洲。人传有笙鹤，时过此山头。
S渡江E:春江不可渡，二月已风涛。舟楫欹斜疾，鱼龙偃卧高。渚花兼素锦，汀草乱青袍。戏问垂纶客，悠悠见汝曹。
S喜雨E:南国旱无雨，今朝江出云。入空才漠漠，洒迥已纷纷。巢燕高飞尽，林花润色分。晚来声不绝，应得夜深闻。
S送韦郎司直归成都E:窜身来蜀地，同病得韦郎。天下干戈满，江边岁月长。别筵花欲暮，春日鬓俱苍。为问南溪竹，抽梢合过墙。
S归来E:客里有所过，归来知路难。开门野鼠走，散帙壁鱼干。洗杓开新酝，低头拭小盘。凭谁给麹蘖，细酌老江干。
S寄邛州崔录事E:邛州崔录事，闻在果园坊。久待无消息，终朝有底忙。应愁江树远，怯见野亭荒。浩荡风尘外，谁知酒熟香。
S初冬E:垂老戎衣窄，归休寒色深。渔舟上急水，猎火著高林。日有习池醉，愁来梁甫吟。干戈未偃息，出处遂何心。
S哭严仆射归榇E:素幔随流水，归舟返旧京。老亲如宿昔，部曲异平生。风送蛟龙雨，天长骠骑营。一哀三峡暮，遗后见君情。
S宴戎州杨使君东楼E:胜绝惊身老，情忘发兴奇。座从歌妓密，乐任主人为。重碧拈春酒，轻红擘荔枝。楼高欲愁思，横笛未休吹。
S宴忠州使君侄宅E:出守吾家侄，殊方此日欢。自须游阮巷，不是怕湖滩。乐助长歌逸，杯饶旅思宽。昔曾如意舞，牵率强为看。
S旅夜书怀E:细草微风岸，危樯独夜舟。星垂平野阔，月涌大江流。名岂文章著，官因老病休。飘飘何所似，天地一沙鸥。
S别常征君E:儿扶犹杖策，卧病一秋强。白发少新洗，寒衣宽总长。故人忧见及，此别泪相忘。各逐萍流转，来书细作行。
S又雪E:南雪不到地，青崖沾未消。微微向日薄，脉脉去人遥。冬热鸳鸯病，峡深豺虎骄。愁边有江水，焉得北之朝。
S子规E:峡里云安县，江楼翼瓦齐。两边山木合，终日子规啼。眇眇春风见，萧萧夜色凄。客愁那听此，故作傍人低。
S老病E:老病巫山里，稽留楚客中。药残他日裹，花发去年丛。夜足沾沙雨，春多逆水风。合分双赐笔，犹作一飘蓬。
S南楚E:南楚青春异，暄寒早早分。无名江上草，随意岭头云。正月蜂相见，非时鸟共闻。杖藜妨跃马，不是故离群。
S移居夔州郭E:伏枕云安县，迁居白帝城。春知催柳别，江与放船清。农事闻人说，山光见鸟情。禹功饶断石，且就土微平。
S西阁雨望E:楼雨沾云幔，山寒著水城。径添沙面出，湍减石棱生。菊蕊凄疏放，松林驻远情。滂沱朱槛湿，万虑傍檐楹。
S西阁夜E:恍惚寒山暮，逶迤白雾昏。山虚风落石，楼静月侵门。击柝可怜子，无衣何处村。时危关百虑，盗贼尔犹存。
S瀼西寒望E:水色含群动，朝光切太虚。年侵频怅望，兴远一萧疏。猿挂时相学，鸥行炯自如。瞿唐春欲至，定卜瀼西居。
S卜居E:归羡辽东鹤，吟同楚执珪。未成游碧海，著处觅丹梯。云障宽江左，春耕破瀼西。桃红客若至，定似昔人迷。
S园E:仲夏流多水，清晨向小园。碧溪摇艇阔，朱果烂枝繁。始为江山静，终防市井喧。畦蔬绕茅屋，自足媚盘餐。
S竖子至E:楂梨且缀碧，梅杏半传黄。小子幽园至，轻笼熟柰香。山风犹满把，野露及新尝。欲寄江湖客，提携日月长。
S溪上E:峡内淹留客，溪边四五家。古苔生迮地，秋竹隐疏花。塞俗人无井，山田饭有沙。西江使船至，时复问京华。
S树间E:岑寂双甘树，婆娑一院香。交柯低几杖，垂实碍衣裳。满岁如松碧，同时待菊黄。几回沾叶露，乘月坐胡床。
S季秋江村E:乔木村墟古，疏篱野蔓悬。清琴将暇日，白首望霜天。登俎黄甘重，支床锦石圆。远游虽寂寞，难见此山川。
S小园E:由来巫峡水，本自楚人家。客病留因药，春深买为花。秋庭风落果，瀼岸雨颓沙。问俗营寒事，将诗待物华。
S东屯北崦E:盗贼浮生困，诛求异俗贫。空村惟见鸟，落日未逢人。步壑风吹面，看松露滴身。远山回白首，战地有黄尘。
S暂往白帝复还东屯E:复作归田去，犹残获稻功。筑场怜穴蚁，拾穗许村童。落杵光辉白，除芒子粒红。加餐可扶老，仓庾慰飘蓬。
S刈稻了咏怀E:稻获空云水，川平对石门。寒风疏落木，旭日散鸡豚。野哭初闻战，樵歌稍出村。无家问消息，作客信乾坤。
S滟滪堆E:巨积水中央，江寒出水长。沈牛答云雨，如马戒舟航。天意存倾覆，神功接混茫。干戈连解缆，行止忆垂堂。
S白帝城楼E:江度寒山阁，城高绝塞楼。翠屏宜晚对，白谷会深游。急急能鸣雁，轻轻不下鸥。彝陵春色起，渐拟放扁舟。
S晓望白帝城盐山E:徐步移班杖，看山仰白头。翠深开断壁，红远结飞楼。日出清江望，暄和散旅愁。春城见松雪，始拟进归舟。
S白帝楼E:漠漠虚无里，连连睥睨侵。楼光去日远，峡影入江深。腊破思端绮，春归待一金。去年梅柳意，还欲搅边心。
S峡隘E:闻说江陵府，云沙静眇然。白鱼如切玉，朱橘不论钱。水有远湖树，人今何处船。青山各在眼，却望峡中天。
S瞿塘两崖E:三峡传何处，双崖壮此门。入天犹石色，穿水忽云根。猱玃须髯古，蛟龙窟宅尊。羲和冬驭近，愁畏日车翻。
S洞房E:洞房环佩冷，玉殿起秋风。秦地应新月，龙池满旧宫。系舟今夜远，清漏往时同。万里黄山北，园陵白露中。
S宿昔E:宿昔青门里，蓬莱仗数移。花娇迎杂树，龙喜出平池。落日留王母，微风倚少儿。宫中行乐秘，少有外人知。
S能画E:能画毛延寿，投壶郭舍人。每蒙天一笑，复似物皆春。政化平如水，皇恩断若神。时时用抵戏，亦未杂风尘。
S斗鸡E:斗鸡初赐锦，舞马既登床。帘下宫人出，楼前御柳长。仙游终一閟，女乐久无香。寂寞骊山道，清秋草木黄。
S历历E:历历开元事，分明在眼前。无端盗贼起，忽已岁时迁。巫峡西江外，秦城北斗边。为郎从白首，卧病数秋天。
S洛阳E:洛阳昔陷没，胡马犯潼关。天子初愁思，都人惨别颜。清笳去宫阙，翠盖出关山。故老仍流涕，龙髯幸再攀。
S骊山E:骊山绝望幸，花萼罢登临。地下无朝烛，人间有赐金。鼎湖龙去远，银海雁飞深。万岁蓬莱日，长悬旧羽林。
S提封E:提封汉天下，万国尚同心。借问悬车守，何如俭德临。时征俊乂入，草窃犬羊侵。愿戒兵犹火，恩加四海深。
S草阁E:草阁临无地，柴扉永不关。鱼龙回夜水，星月动秋山。久露清初湿，高云薄未还。泛舟惭小妇，飘泊损红颜。
S江月E:江月光于水，高楼思杀人。天边长作客，老去一沾巾。玉露团清影，银河没半轮。谁家挑锦字，灭烛翠眉颦。
S江上E:江上日多雨，萧萧荆楚秋。高风下木叶，永夜揽貂裘。勋业频看镜，行藏独倚楼。时危思报主，衰谢不能休。
S中夜E:中夜江山静，危楼望北辰。长为万里客，有愧百年身。故国风云气，高堂战伐尘。胡雏负恩泽，嗟尔太平人。
S江汉E:江汉思归客，乾坤一腐儒。片云天共远，永夜月同孤。落日心犹壮，秋风病欲疏。古来存老马，不必取长途。
S白露E:白露团甘子，清晨散马蹄。圃开连石树，船渡入江溪。凭几看鱼乐，回鞭急鸟栖。渐知秋实美，幽径恐多蹊。
S有叹E:壮心久零落，白首寄人间。天下兵常斗，江东客未还。穷猿号雨雪，老马怯关山。武德开元际，苍生岂重攀。
S不寐E:瞿塘夜水黑，城内改更筹。翳翳月沉雾，辉辉星近楼。气衰甘少寐，心弱恨和愁。多垒满山谷，桃源无处求。
S月圆E:孤月当楼满，寒江动夜扉。委波金不定，照席绮逾依。未缺空山静，高悬列宿稀。故园松桂发，万里共清辉。
S中宵E:西阁百寻馀，中宵步绮疏。飞星过水白，落月动沙虚。择木知幽鸟，潜波想巨鱼。亲朋满天地，兵甲少来书。
S遣愁E:养拙蓬为户，茫茫何所开。江通神女馆，地隔望乡台。渐惜容颜老，无由弟妹来。兵戈与人事，回首一悲哀。
S秋清E:高秋苏病气，白发自能梳。药饵憎加减，门庭闷扫除。杖藜还客拜，爱竹遣儿书。十月江平稳，轻舟进所如。
S秋峡E:江涛万古峡，肺气久衰翁。不寐防巴虎，全生狎楚童。衣裳垂素发，门巷落丹枫。常怪商山老，兼存翊赞功。
S摇落E:摇落巫山暮，寒江东北流。烟尘多战鼓，风浪少行舟。鹅费羲之墨，貂馀季子裘。长怀报明主，卧病复高秋。
S耳聋E:生年鹖冠子，叹世鹿皮翁。眼复几时暗，耳从前月聋。猿鸣秋泪缺，雀噪晚愁空。黄落惊山树，呼儿问朔风。
S远游E:江阔浮高栋，云长出断山。尘沙连越巂，风雨暗荆蛮。雁矫衔芦内，猿啼失木间。弊裘苏季子，历国未知还。
S雨E:始贺天休雨，还嗟地出雷。骤看浮峡过，密作渡江来。牛马行无色，蛟龙斗不开。干戈盛阴气，未必自阳台。
S雨E:万木云深隐，连山雨未开。风扉掩不定，水鸟过仍回。鲛馆如鸣杼，樵舟岂伐枚。清凉破炎毒，衰意欲登台。
S晚晴E:返照斜初彻，浮云薄未归。江虹明远饮，峡雨落馀飞。凫雁终高去，熊罴觉自肥。秋分客尚在，竹露夕微微。
S夜雨E:小雨夜复密，回风吹早秋。野凉侵闭户，江满带维舟。通籍恨多病，为郎忝薄游。天寒出巫峡，醉别仲宣楼。
S更题E:只应踏初雪，骑马发荆州。直怕巫山雨，真伤白帝秋。群公苍玉佩，天子翠云裘。同舍晨趋侍，胡为淹此留。
S归E:束带还骑马，东西却渡船。林中才有地，峡外绝无天。虚白高人静，喧卑俗累牵。他乡悦迟暮，不敢废诗篇。
S日暮E:牛羊下来久，各已闭柴门。风月自清夜，江山非故园。石泉流暗壁，草露滴秋根。头白灯明里，何须花烬繁。
S十六夜玩月E:旧挹金波爽，皆传玉露秋。关山随地阔，河汉近人流。谷口樵归唱，孤城笛起愁。巴童浑不寝，半夜有行舟。
S十七夜对月E:秋月仍圆夜，江村独老身。卷帘还照客，倚杖更随人。光射潜虬动，明翻宿鸟频。茅斋依橘柚，清切露华新。
S村雨E:雨声传两夜，寒事飒高秋。挈带看朱绂，开箱睹黑裘。世情只益睡，盗贼敢忘忧。松菊新沾洗，茅斋慰远游。
S雨晴E:雨时山不改，晴罢峡如新。天路看殊俗，秋江思杀人。有猿挥泪尽，无犬附书频。故国愁眉外，长歌欲损神。
S晚晴吴郎见过北舍E:圃畦新雨润，愧子废锄来。竹杖交头拄，柴扉隔径开。欲栖群鸟乱，未去小童催。明日重阳酒，相迎自酦醅。
S暝E:日下四山阴，山庭岚气侵。牛羊归径险，鸟雀聚枝深。正枕当星剑，收书动玉琴。半扉开烛影，欲掩见清砧。
S云E:龙似瞿唐会，江依白帝深。终年常起峡，每夜必通林。收获辞霜渚，分明在夕岑。高斋非一处，秀气豁烦襟。
S月E:四更山吐月，残夜水明楼。尘匣元开镜，风帘自上钩。兔应疑鹤发，蟾亦恋貂裘。斟酌姮娥寡，天寒耐九秋。
S夜E:绝岸风威动，寒房烛影微。岭猿霜外宿，江鸟夜深飞。独坐亲雄剑，哀歌叹短衣。烟尘绕阊阖，白首壮心违。
S晨雨E:小雨晨光内，初来叶上闻。雾交才洒地，风逆旋随云。暂起柴荆色，轻沾鸟兽群。麝香山一半，亭午未全分。
S返照E:返照开巫峡，寒空半有无。已低鱼复暗，不尽白盐孤。荻岸如秋水，松门似画图。牛羊识僮仆，既夕应传呼。
S向夕E:畎亩孤城外，江村乱水中。深山催短景，乔木易高风。鹤下云汀近，鸡栖草屋同。琴书散明烛，长夜始堪终。
S晓望E:白帝更声尽，阳台曙色分。高峰寒上日，叠岭宿霾云。地坼江帆隐，天清木叶闻。荆扉对麋鹿，应共尔为群。
S雷E:巫峡中宵动，沧江十月雷。龙蛇不成蛰，天地划争回。却碾空山过，深蟠绝壁来。何须妒云雨，霹雳楚王台。
S雨E:冥冥甲子雨，已度立春时。轻箑烦相向，纤絺恐自疑。烟添才有色，风引更如丝。直觉巫山暮，兼催宋玉悲。
S晚E:杖藜寻晚巷，炙背近墙暄。人见幽居僻，吾知拙养尊。朝廷问府主，耕稼学山村。归翼飞栖定，寒灯亦闭门。
S又示两儿E:令节成吾老，他时见汝心。浮生看物变，为恨与年深。长葛书难得，江州涕不禁。团圆思弟妹，行坐白头吟。
S九日诸人集于林E:九日明朝是，相要旧俗非。老翁难早出，贤客幸知归。旧采黄花剩，新梳白发微。漫看年少乐，忍泪已沾衣。
S十月一日E:有瘴非全歇，为冬亦不难。夜郎溪日暖，白帝峡风寒。蒸裹如千室，焦糟幸一柈。兹辰南国重，旧俗自相欢。
S孟冬E:殊俗还多事，方冬变所为。破甘霜落爪，尝稻雪翻匙。巫峡寒都薄，乌蛮瘴远随。终然减滩濑，暂喜息蛟螭。
S忆郑南玭E:郑南伏毒寺，潇洒到江心。石影衔珠阁，泉声带玉琴。风杉曾曙倚，云峤忆春临。万里沧浪外，龙蛇只自深。
S怀灞上游E:怅望东陵道，平生灞上游。春浓停野骑，夜宿敞云楼。离别人谁在，经过老自休。眼前今古意，江汉一归舟。
S览镜呈柏中丞E:渭水流关内，终南在日边。胆销豺虎窟，泪入犬羊天。起晚堪从事，行迟更学仙。镜中衰谢色，万一故人怜。
S闷E:瘴疠浮三蜀，风云暗百蛮。卷帘唯白水，隐几亦青山。猿捷长难见，鸥轻故不还。无钱从滞客，有镜巧催颜。
S王十五前阁会E:楚岸收新雨，春台引细风。情人来石上，鲜脍出江中。邻舍烦书札，肩舆强老翁。病身虚俊味，何幸饫儿童。
S过客相寻E:穷老真无事，江山已定居。地幽忘盥栉，客至罢琴书。挂壁移筐果，呼儿问煮鱼。时闻系舟楫，及此问吾庐。
S谒真谛寺禅师E:兰若山高处，烟霞嶂几重。冻泉依细石，晴雪落长松。问法看诗忘，观身向酒慵。未能割妻子，卜宅近前峰。
S奉送十七舅下邵桂E:绝域三冬暮，浮生一病身。感深辞舅氏，别后见何人。缥缈苍梧帝，推迁孟母邻。昏昏阻云水，侧望苦伤神。
S送十五弟侍御使蜀E:喜弟文章进，添余别兴牵。数杯巫峡酒，百丈内江船。未息豺狼斗，空催犬马年。归朝多便道，搏击望秋天。
S送王十六判官E:客下荆南尽，君今复入舟。买薪犹白帝，鸣橹少沙头。衡霍生春早，潇湘共海浮。荒林庾信宅，为仗主人留。
S鸥E:江浦寒鸥戏，无他亦自饶。却思翻玉羽，随意点春苗。雪暗还须浴，风生一任飘。几群沧海上，清影日萧萧。
S猿E:袅袅啼虚壁，萧萧挂冷枝。艰难人不见，隐见尔如知。惯习元从众，全生或用奇。前林腾每及，父子莫相离。
S黄鱼E:日见巴东峡，黄鱼出浪新。脂膏兼饲犬，长大不容身。筒桶相沿久，风雷肯为神。泥沙卷涎沫，回首怪龙鳞。
S白小E:白小群分命，天然二寸鱼。细微沾水族，风俗当园蔬。入肆银花乱，倾箱雪片虚。生成犹拾卵，尽取义何如。
S麂E:永与清溪别，蒙将玉馔俱。无才逐仙隐，不敢恨庖厨。乱世轻全物，微声及祸枢。衣冠兼盗贼，饕餮用斯须。
S鸡E:纪德名标五，初鸣度必三。殊方听有异，失次晓无惭。问俗人情似，充庖尔辈堪。气交亭育际，巫峡漏司南。
S江梅E:梅蕊腊前破，梅花年后多。绝知春意好，最奈客愁何。雪树元同色，江风亦自波。故园不可见，巫岫郁嵯峨。
S泊松滋江亭E:沙帽随鸥鸟，扁舟系此亭。江湖深更白，松竹远微青。一柱全应近，高唐莫再经。今宵南极外，甘作老人星。
S乘雨入行军六弟宅E:曙角凌云罢，春城带雨长。水花分堑弱，巢燕得泥忙。令弟雄军佐，凡才污省郎。萍漂忍流涕，衰飒近中堂。
S舟月对驿近寺E:更深不假烛，月朗自明船。金刹青枫外，朱楼白水边。城乌啼眇眇，野鹭宿娟娟。皓首江湖客，钩帘独未眠。
S舟中E:风餐江柳下，雨卧驿楼边。结缆排鱼网，连樯并米船。今朝云细薄，昨夜月清圆。飘泊南庭老，只应学水仙。
S重题E:涕泗不能收，哭君余白头。儿童相识尽，宇宙此生浮。江雨铭旌湿，湖风井径秋。还瞻魏太子，宾客减应刘。
S独坐E:悲愁回白首，倚杖背孤城。江敛洲渚出，天虚风物清。沧溟服衰谢，朱绂负平生。仰羡黄昏鸟，投林羽翮轻。
S公安县怀古E:野旷吕蒙营，江深刘备城。寒天催日短，风浪与云平。洒落君臣契，飞腾战伐名。维舟倚前浦，长啸一含情。
S泊岳阳城下E:江国逾千里，山城仅百层。岸风翻夕浪，舟雪洒寒灯。留滞才难尽，艰危气益增。图南未可料，变化有鲲鹏。
S登岳阳楼E:昔闻洞庭水，今上岳阳楼。吴楚东南坼，乾坤日夜浮。亲朋无一字，老病有孤舟。戎马关山北，凭轩涕泗流。
S陪裴使君登岳阳楼E:湖阔兼云雾，楼孤属晚晴。礼加徐孺子，诗接谢宣城。雪岸丛梅发，春泥百草生。敢违渔父问，从此更南征。
S祠南夕望E:百丈牵江色，孤舟泛日斜。兴来犹杖屦，目断更云沙。山鬼迷春竹，湘娥倚暮花。湖南清绝地，万古一长嗟。
S登白马潭E:水生春缆没，日出野船开。宿鸟行犹去，丛花笑不来。人人伤白首，处处接金杯。莫道新知要，南征且未回。
S归雁E:闻道今春雁，南归自广州。见花辞涨海，避雪到罗浮。是物关兵气，何时免客愁。年年霜露隔，不过五湖秋。
S野望E:纳纳乾坤大，行行郡国遥。云山兼五岭，风壤带三苗。野树侵江阔，春蒲长雪消。扁舟空老去，无补圣明朝。
S酬韦韶州见寄E:养拙江湖外，朝廷记忆疏。深惭长者辙，重得故人书。白发丝难理，新诗锦不如。虽无南去雁，看取北来鱼。
S对雪E:北雪犯长沙，胡云冷万家。随风且间叶，带雨不成花。金错囊从罄，银壶酒易赊。无人竭浮蚁，有待至昏鸦。
S楼上E:天地空搔首，频抽白玉簪。皇舆三极北，身事五湖南。恋阙劳肝肺，论材愧杞楠。乱离难自救，终是老湘潭。
S送赵十七明府之县E:连城为宝重，茂宰得才新。山雉迎舟楫，江花报邑人。论交翻恨晚，卧病却愁春。惠爱南翁悦，馀波及老身。
S长吟E:江渚翻鸥戏，官桥带柳阴。江飞竞渡日，草见蹋春心。已拨形骸累，真为烂漫深。赋诗歌句稳，不免自长吟。
S送司马入京E:群盗至今日，先朝忝从臣。叹君能恋主，久客羡归秦。黄阁长司谏，丹墀有故人。向来论社稷，为话涕沾巾。
S寄高適E:楚隔乾坤远，难招病客魂。诗名惟我共，世事与谁论。北阙更新主，南星落故园。定知相见日，烂漫倒芳尊。
S送灵州李判官E:犬戎腥四海，回首一茫茫。血战乾坤赤，氛迷日月黄。将军专策略，幕府盛材良。近贺中兴主，神兵动朔方。
S遣忧E:乱离知又甚，消息苦难真。受谏无今日，临危忆古人。纷纷乘白马，攘攘著黄巾。隋氏留宫室，焚烧何太频。
S早花E:西京安稳未，不见一人来。腊日巴江曲，山花已自开。盈盈当雪杏，艳艳待春梅。直苦风尘暗，谁忧容鬓催。
S巴山E:巴山遇中使，云自峡城来。盗贼还奔突，乘舆恐未回。天寒邵伯树，地阔望仙台。狼狈风尘里，群臣安在哉。
S收京E:复道收京邑，兼闻杀犬戎。衣冠却扈从，车驾已还宫。克复成如此，安危在数公。莫令回首地，恸哭起悲风。
S花底E:紫萼扶千蕊，黄须照万花。忽疑行暮雨，何事入朝霞。恐是潘安县，堪留卫玠车。深知好颜色，莫作委泥沙。
S柳边E:只道梅花发，那知柳亦新。枝枝总到地，叶叶自开春。紫燕时翻翼，黄鹂不露身。汉南应老尽，霸上远愁人。
S送窦九归成都E:文章亦不尽，窦子才纵横。非尔更苦节，何人符大名。读书云阁观，问绢锦官城。我有浣花竹，题诗须一行。
S奉使崔都水翁下峡E:无数涪江筏，鸣桡总发时。别离终不久，宗族忍相遗。白狗黄牛峡，朝云暮雨祠。所过频问讯，到日自题诗。
S客旧馆E:陈迹随人事，初秋别此亭。重来梨叶赤，依旧竹林青。风幔何时卷，寒砧昨夜声。无由出江汉，愁绪月冥冥。
S愁坐E:高斋常见野，愁坐更临门。十月山寒重，孤城月水昏。葭萌氐种迥，左担犬戎存。终日忧奔走，归期未敢论。
S去蜀E:五载客蜀郡，一年居梓州。如何关塞阻，转作潇湘游。世事已黄发，残生随白鸥。安危大臣在，不必泪长流。
S放船E:收帆下急水，卷幔逐回滩。江市戎戎暗，山云淰淰寒。村荒无径入，独鸟怪人看。已泊城楼底，何曾夜色阑。
S避地E:避地岁时晚，窜身筋骨劳。诗书遂墙壁，奴仆且旌旄。行在仅闻信，此生随所遭。神尧旧天下，会见出腥臊。
S九日登梓州城E:客心惊暮序，宾雁下襄州。共赏重阳节，言寻戏马游。湖风秋戍柳，江雨暗山楼。且酌东篱菊，聊祛南国愁。
S送友人使河源E:送君鲁郊外，下车上高丘。萧条千里暮，日落黄云秋。举酒有馀恨，论边无远谋。河源望不见，旌旆去悠悠。
S送李侍御E:我年四十馀，已叹前路短。羁离洞庭上，安得不引满。李侯忘情者，与我同疏懒。孤帆泣潇湘，望远心欲断。
S送耿副使归长沙E:画舸欲南归，江亭且留宴。日暮湖上云，萧萧若流霰。昨夜相知者，明发不可见。惆怅西北风，高帆为谁扇。
S送夏侯子之江夏E:扣楫洞庭上，清风千里来。留欢一杯酒，欲别复裴回。相见楚山下，渔舟忆钓台。羡君还旧里，归念独悠哉。
S长门怨E:独坐思千里，春庭晓景长。莺喧翡翠幕，柳覆郁金堂。舞蝶萦愁绪，繁花对靓妆。深情托瑶瑟，弦断不成章。
S铜雀台E:日暮铜台静，西陵鸟雀归。抚弦心断绝，听管泪霏微。灵几临朝奠，空床卷夜衣。苍苍川上月，应照妾魂飞。
S侍宴曲E:云陛褰珠扆，天墀覆绿杨。隔帘妆隐映，向席舞低昂。鸣佩长廊静，开冰广殿凉。欢馀剑履散，同辇入昭阳。
S送陆协律赴端州E:越井人南去，湘川水北流。江边数杯酒，海内一孤舟。岭峤同仙客，京华即旧游。春心将别恨，万里共悠悠。
S送王员外赴长沙E:携手登临处，巴陵天一隅。春生云梦泽，水溢洞庭湖。共叹虞翻枉，同悲阮籍途。长沙旧卑湿，今古不应殊。
S送夏侯参军赴广州E:闻道衡阳外，由来雁不飞。送君从此去，书信定应稀。云海南溟远，烟波北渚微。勉哉孙楚吏，彩服正光辉。
S长沙别李六侍御E:月明湘水白，霜落洞庭干。放逐长沙外，相逢路正难。云归帝乡远，雁报朔方寒。此别盈襟泪，雍门不假弹。
S咏冯昭仪当熊E:白羽插雕弓，霓旌动朔风。平明出金屋，扈辇上林中。逐兽长廊静，呼鹰御苑空。王孙莫谏猎，贱妾解当熊。
S清泥驿迎献王侍御E:候馆扫清昼，使车出明光。森森入郭树，一道引飞霜。仰视骢花白，多惭绶色黄。鹪鹩无羽翼，愿假宪乌翔。
S沭阳古渡作E:日落问津处，云霞残碧空。牧牛避田烧，退鹢随潮风。回首故乡远，临流此路穷。翩翩青冥去，羡彼高飞鸿。
S卧疾，答刘道士E:白露蚕已丝，空林日凄清。寥寥昼扉掩，独卧秋窗明。宝字比仙药，羽人寄柴荆。长吟想风驭，恍若升蓬瀛。
S和刘七读书E:夜雨深馆静，苦心黄卷前。云阴留墨沼，萤影傍华编。梦鸟富清藻，通经仍妙年。何愁丹穴凤，不饮玉池泉。
S早下江宁E:暮天微雨散，凉吹片帆轻。云物高秋节，山川孤客情。霜蘋留楚水，寒雁别吴城。宿浦有归梦，愁猿莫夜鸣。
S登复州南楼E:孤树延春日，他山卷曙霞。客心湖上雁，归思日边花。行李迷方久，归期涉岁赊。故人云路隔，何处寄瑶华。
S县城秋夕E:山城日易夕，愁生先掩扉。俸薄不沽酒，家贫忘授衣。露重蕙花落，月冷莎鸡飞。效拙惭无补，云林叹再归。
S和万年成少府寓直E:赤县新秋夜，文人藻思催。钟声自仙掖，月色近霜台。一叶兼萤度，孤云带雁来。明朝紫书下，应问长卿才。
S春夜过长孙绎别业E:佳期难再得，清夜此云林。带竹新泉冷，穿花片月深。含毫凝逸思，酌水话幽心。不觉星河转，山枝惊曙禽。
S题温处士山居E:谁知白云外，别有绿萝春。苔绕溪边径，花深洞里人。逸妻看种药，稚子伴垂纶。颍上逃尧者，何如此养真。
S题陈季壁E:郢人何苦调，饮水仍布衾。烟火昼不起，蓬蒿春欲深。前庭少乔木，邻舍闻新禽。虽有征贤诏，终伤不遇心。
S赠邻居齐六司仓E:沉冥众所遗，咫尺绝佳期。始觉衡门下，翛然太古时。鸡声共邻巷，烛影隔茅茨。坐惜牛羊径，芳荪白露滋。
S送征雁E:秋空万里净，嘹唳独南征。风急翻霜冷，云开见月惊。塞长怯去翼，影灭有馀声。怅望遥天外，乡愁满目生。
S宴郁林观张道士房E:灭迹人间世，忘归象外情。竹坛秋月冷，山殿夜钟清。仙侣披云集，霞杯达曙倾。同欢不可再，朝暮赤龙迎。
S秋夕与梁锽文宴E:客到衡门下，林香蕙草时。好风能自至，明月不须期。秋日翻荷影，晴光脆柳枝。留欢美清夜，宁觉晓钟迟。
S题精舍寺E:胜景不易遇，入门神顿清。房房占山色，处处分泉声。诗思竹间得，道心松下生。何时来此地，摆落世间情。
S开元观遇张侍御E:碧落忘归处，佳期不厌逢。晚凉生玉井，新暑避烟松。欲醉流霞酌，还醒度竹钟。更怜琪树下，历历见遥峰。
S故相国苗公挽歌E:灞陵谁宠葬，汉主念萧何。盛业留青史，浮荣逐逝波。陇云仍作雨，薤露已成歌。凄怆平津阁，秋风吊客过。
S酬刘员外雨中见寄E:苦雨滴兰砌，秋风生葛衣。潢污三径绝，砧杵四邻稀。分与玄豹隐，不为湘燕飞。惭君角巾折，犹肯问衡闱。
S过裴长官新亭E:茅屋多新意，芳林昨试移。野人知石路，戏鸟认花枝。慢水萦蓬户，闲云挂竹篱。到家成一醉，归马不能骑。
S寄郢州郎士元使君E:龙节知无事，江城不掩扉。诗传过客远，书到故人稀。坐啸看潮起，行春送雁归。望舒三五夜，思尽谢玄晖。
S下第题长安客舍E:不遂青云望，愁看黄鸟飞。梨花度寒食，客子未春衣。世事随时变，交情与我违。空馀主人柳，相见却依依。
S过孙员外蓝田山居E:不知香署客，谢病翠微间。去幄兰将老，辞车雉亦闲。近窗云出洞，当户竹连山。对酒溪霞晚，家人采蕨还。
S秋园晚沐E:黄卷在穷巷，归来生道心。五株衰柳下，三径小园深。倒薤翻成字，寒花不假林。庞眉谢群彦，独酌且闲吟。
S穷秋对雨E:晦日连苦雨，动息更邅回。生事萍无定，愁心云不开。翟门悲暝雀，墨灶上寒苔。始信宣城守，乘流畏曝腮。
S宿新里馆E:愁人待晓鸡，秋雨暗凄凄。度烛萤时灭，传书雁渐低。客来知计误，梦里泣津迷。无以逃悲思，寒螀处处啼。
S谷口书斋寄杨补阙E:泉壑带茅茨，云霞生薜帷。竹怜新雨后，山爱夕阳时。闲鹭栖常早，秋花落更迟。家童扫萝径，昨与故人期。
S衡门春夜E:不厌晴林下，微风度葛巾。宁唯北窗月，自谓上皇人。丛筱轻新暑，孤花占晚春。寄言庄叟蝶，与尔得天真。
S题吴通微主人E:食贫无尽日，有愿几时谐。长啸秋光晚，谁知志士怀。朝烟不起灶，寒叶欲连阶。饮水仍留我，孤灯点夜斋。
S晚次宿预馆E:乡心不可问，秋气又相逢。飘泊方千里，离悲复几重。回云随去雁，寒露滴鸣蛩。延颈遥天末，如闻故国钟。
S春宵寓直E:养拙惯云卧，为郎如鸟栖。不知仙阁峻，惟觉玉绳低。帐喜香烟暖，诗惭赐笔题。未央春漏促，残梦谢晨鸡。
S新昌里言怀E:性拙偶从宦，心闲多掩扉。虽看北堂草，不望旧山薇。花月霁来好，云泉堪梦归。如何建章漏，催著早朝衣。
S静夜酬通上人问疾E:东林生早凉，高枕远公房。大士看心后，中宵清漏长。惊蝉出暗柳，微月隐回廊。何事沈痾久，舍毫问药王。
S贞懿皇后挽词E:淑丽诗传美，徽章礼饰哀。有恩加象服，无日祀高禖。晓月孤秋殿，寒山出夜台。通灵深眷想，青鸟独飞来。
S咏白油帽送客E:薄质惭加首，愁阴幸庇身。卷舒无定日，行止必依人。已沐脂膏惠，宁辞雨露频。虽同客衣色，不染洛阳尘。
S送赟法师往上都E:远近化人天，王城指日边。宰君迎说法，童子伴随缘。到处花为雨，行时杖出泉。今宵松月下，门闭想安禅。
S送沈少府还江宁E:远宦碧云外，此行佳兴牵。湖山入闾井，鸥鸟傍神仙。斜日背乡树，春潮迎客船。江楼新咏发，应与政声传。
S送虞说擢第东游E:湖山不可厌，东望有馀情。片玉登科后，孤舟任兴行。月中严子濑，花际楚王城。岁暮云皋鹤，闻天更一鸣。
S送昆山孙少府E:徇禄近沧海，乘流看碧霄。谁知仙吏去，宛与世尘遥。远帆背归鸟，孤舟抵上潮。悬知讼庭静，窗竹日萧萧。
S送时暹避难适荆南E:三叹把离袂，七哀深我情。云天愁远别，豺虎拥前程。驻马恋携手，隔河闻哭声。相思昏若梦，泪眼几时明。
S送边补阙东归省觐E:东去有馀意，春风生赐衣。凤凰衔诏下，才子采兰归。斗酒百花里，情人一笑稀。别离须计日，相望在彤闱。
S送宋征君让官还山E:至人无滞迹，谒帝复思玄。魏阙辞花绶，春山有杏田。紫霞开别酒，黄鹤舞离弦。今夜思君梦，遥遥入洞天。
S陇右送韦三还京E:春风起东道，握手望京关。柳色从乡至，莺声送客还。嘶骖顾近驿，归路出他山。举目情难尽，羁离失志间。
S送元评事归山居E:忆家望云路，东去独依依。水宿随渔火，山行到竹扉。寒花催酒熟，山犬喜人归。遥羡书窗下，千峰出翠微。
S送武进韦明府E:理邑想无事，鸣琴不下堂。井田通楚越，津市半渔商。卢橘垂残雨，红莲拆早霜。送君催白首，临水独思乡。
S送上官侍御E:执简朝方下，乘轺去不赊。感恩轻远道，入幕比还家。碣石春云色，邯郸古树花。飞书报明主，烽火静天涯。
S送夏侯审校书东归E:楚乡飞鸟没，独与碧云还。破镜催归客，残阳见旧山。诗成流水上，梦尽落花间。傥寄相思字，愁人定解颜。
S送卫功曹赴荆南E:汉家仍用武，才子晚成名。惆怅江陵去，谁知魏阙情。碧云愁楚水，春酒醉宜城。定想褰帷政，还闻坐啸声。
S送马使君赴郑州E:东土忽无事，专城复任贤。喜观班瑞礼，还在偃兵年。膏雨带荥水，归人耕圃田。遥知下车日，万井起新烟。
S送郎四补阙东归E:无事共干世，多时废隐沦。相看恋簪组，不觉老风尘。劝酒怜今别，伤心倍去春。徒言树萱草，何处慰离人。
S送陆三出尉E:春草晚来色，东门愁送君。盛才仍下位，明代负奇文。且乐神仙道，终随鸳鹭群。梅生寄黄绶，不日在青云。
S送安都秀才北还E:年少工文客，言离却解颜。不嗟荆宝退，能喜彩衣还。新月来前馆，高阳出故关。相思东北望，燕赵隔青山。
S送费秀才归衡州E:南望潇湘渚，词人远忆家。客心随楚水，归棹宿江花。不畏心期阻，惟愁面会赊。云天有飞翼，方寸伫瑶华。
S送陆郎中E:事边仍恋主，举酒复悲歌。粉署含香别，辕门载笔过。莺声出汉苑，柳色过漳河。相忆情难尽，离居春草多。
S送僧归日本E:上国随缘住，来途若梦行。浮天沧海远，去世法舟轻。水月通禅观，鱼龙听梵声。惟怜一灯影，万里眼中明。
S送杨皞擢第游江南E:行人临水去，新咏复新悲。万里高秋月，孤山远别时。挂帆严子濑，酹酒敬亭祠。岁晏无芳杜，如何寄所思。
S送田仓曹归觐E:青丝络骢马，去府望梁城。节下趋庭处，秋来怀橘情。别筵寒日晚，归路碧云生。千里相思夜，愁看新月明。
S送萧常侍北使E:绛节引雕戈，鸣驺动玉珂。戎城去日远，汉使隔年多。雁宿常连雪，沙飞半渡河。明光朝即迩，杕杜早成歌。
S送柳道士E:去世能成道，游仙不定家。归期千岁鹤，行迈五云车。海上春应尽，壶中日未斜。不知相忆处，琪树几枝花。
S送陆珽侍御使新罗E:衣冠周柱史，才学我乡人。受命辞云陛，倾城送使臣。去程沧海月，归思上林春。始觉儒风远，殊方礼乐新。
S重送陆侍御使日本E:万里三韩国，行人满目愁。辞天使星远，临水涧霜秋。云佩迎仙岛，虹旌过蜃楼。定知怀魏阙，回首海西头。
S送陆贽擢第还苏州E:乡路归何早，云间喜擅名。思亲卢橘熟，带雨客帆轻。夜火临津驿，晨钟隔浦城。华亭养仙羽，计日再飞鸣。
S送原公南游E:有意兼程去，飘然二翼轻。故乡多久别，春草不伤情。洗钵泉初暖，焚香晓更清。自言难解缚，何日伴师行。
S送万兵曹赴广陵E:秋日思还客，临流语别离。楚城将坐啸，郢曲有馀悲。山晚桂花老，江寒蘋叶衰。应须杨得意，更诵长卿辞。
S送李判官赴桂州幕E:欲知儒道贵，缝掖见诸侯。且感千金诺，宁辞万里游。雁峰侵瘴远，桂水出云流。坐惜离居晚，相思绿蕙秋。
S题苏公林亭E:平津东阁在，别是竹林期。万叶秋声里，千家落照时。门随深巷静，窗过远钟迟。客位苔生处，依然又赋诗。
S送薛八谪居E:东水将孤客，南行路几千。虹翻潮上雨，鸟落瘴中天。谪去宁留恨，思归岂待年。衔杯且一醉，别泪莫潸然。
S送衡阳归客E:归客爱鸣榔，南征忆旧乡。江山追宋玉，云雨忆荆王。醉里宜城近，歌中郢路长。怜君从此去，日夕望三湘。
S送员外侍御入朝E:别思乱无绪，妖氛犹未清。含香五夜客，持赋十年兄。霜拂金波树，星回玉斗城。自怜江上鹤，垂翅羡飞鸣。
S送李谏议归荆州E:归舟同不系，纤草剩忘忧。禁掖曾通籍，江城旧列侯。暮帆依夏口，春雨梦荆州。何日朝云陛，随君拜冕旒。
S送唐别驾赴郢州E:少年从事好，此去别愁轻。满座诗人兴，随君郢路行。蒹葭侵驿树，云水抱山城。遥爱下车日，江皋春草生。
S送郑巨及第后归觐E:多才白华子，初擅桂枝名。嘉庆送归客，新秋带雨行。离人背水去，喜鹊近家迎。别赠难为此，衰年畏后生。
S宿远上人兰若E:香花闭一林，真士此看心。行道白云近，燃灯翠壁深。梵筵清水月，禅坐冷山阴。更说东溪好，明朝乘兴寻。
S郭司徒厅夜宴E:秋堂复夜阑，举目尽悲端。霜堞鸟声苦，更楼月色寒。美人深别意，斗酒少留欢。明发将何赠，平生双玉盘。
S初至京口示诸弟E:还家百战后，访故几人存。兄弟得相见，荣枯何处论。新诗添卷轴，旧业见儿孙。点检平生事，焉能出荜门。
S月下洗药E:汲井向新月，分流入众芳。湿花低桂影，翻叶静泉光。露下添馀润，蜂惊引暗香。寄言养生客，来此共提筐。
S岁暇题茅茨E:谷口逃名客，归来遂野心。薄田供岁酒，乔木待新禽。溪路春云重，山厨夜火深。桃源应渐好，仙客许相寻。
S九日登玉山E:霞景青山上，谁知此胜游。龙沙传往事，菊酒对今秋。步石随云起，题诗向水流。忘归更有处，松下片云幽。
S宴崔驸马玉山别业E:金榜开青琐，骄奢半隐沦。玉箫惟送酒，罗袖爱留宾。竹馆烟催暝，梅园雪误春。满朝辞赋客，尽是入林人。
S春谷幽居E:黄鸟鸣园柳，新阳改旧阴。春来此幽兴，宛是谢公心。扫径兰芽出，添池山影深。虚名随振鹭，安得久栖林。
S赋得池上双丁香树E:得地移根远，交柯绕指柔。露香浓结桂，池影斗蟠虬。黛叶轻筠绿，金花笑菊秋。何如南海外，雨露隔炎洲。
S题樊川杜相公别业E:数亩园林好，人知贤相家。结茅书阁俭，带水槿篱斜。古树生春藓，新荷卷落花。圣恩加玉铉，安得卧青霞。
S酬卢十一过宿E:乞还方未遂，日夕望云林。况复逢青草，何妨问此心。闭门公务散，枉策故情深。遥夜他乡宿，同君梁甫吟。
S崔十四宅问候E:晓日早莺啼，江城旅思迷。微官同寄傲，移疾阻招携。远水闾阎内，青山雉堞西。王孙莫久卧，春草欲萋萋。
S早发东阳E:信风催过客，早发梅花桥。数雁起前渚，千艘争便潮。将随浮云去，日惜故山遥。惆怅烟波末，佳期在碧霄。
S舟中寄李起居E:南行风景好，昏旦水皋闲。春色郢中树，晴霞湖上山。去家旅帆远，回首暮潮还。蕙草知何赠，故人云汉间。
S夜雨寄寇校书E:秋馆烟雨合，重城钟漏深。佳期阻清夜，孤兴发离心。烛影出绡幕，虫声连素琴。此时蓬阁友，应念昔同衾。
S苏端林亭对酒喜雨E:小雨飞林顶，浮凉入晚多。能知留客处，偏与好风过。濯锦翻红蕊，跳珠乱碧荷。芳尊深几许，此兴可酣歌。
S偶成E:含毫意不浅，微月上帘栊。门静吏人息，心闲囹圄空。繁星入疏树，惊鹊倦秋风。始觉牵卑剧，宵眠亦在公。
S渔潭值雨E:日入林岛异，鹤鸣风草间。孤帆泊枉渚，飞雨来前山。客意念留滞，川途忽阻艰。赤亭仍数里，夜待安流还。
S题萧丞小池E:莺鸣蕙草绿，朝与情人期。林沼忘言处，鸳鸿养翮时。春泉滋药暖，晴日度花迟。此会无辞醉，良辰难再追。
S题严陵钓台E:旧隐人如在，清风亦似秋。客星沈夜壑，钓石俯春流。鸟向乔枝聚，鱼依浅濑游。古来芳饵下，谁是不吞钩。
S晚次淮阳E:微凉风叶下，楚俗转清闲。候馆临秋水，郊扉掩暮山。月明潮渐近，露湿雁初还。浮客了无定，萍流淮海间。
S江上送客游庐山E:楚客自相送，沾裳春水边。晚来风信好，并发上江船。花映新林岸，云开瀑布泉。惬心应在此，佳句向谁传。
S赠章八元E:相见谈经史，江楼坐夜阑。风声吹户响，灯影照人寒。俗薄交游尽，时危出处难。衰年逢二妙，亦得闷怀宽。
S送李明府赴滑州E:渭城寒食罢，送客归远道。乌帽背斜晖，青骊踏春草。酒醒孤烛夜，衣冷千山早。去事沈尚书，应怜词赋好。
S祭岳回重赠孟都督E:封作天齐王，清祠太山下。鲁公秋赛毕，晓日回高驾。从骑尽幽并，同人皆沈谢。自矜文武足，一醉寒溪夜。
S送南少府归寿春E:人言寿春远，此去先秋到。孤客小翼舟，诸生高翅帽。淮风生竹簟，楚雨移茶灶。若在八公山，题诗一相报。
S赠别韦兵曹归池州E:南陵八月天，暮色远峰前。楚竹青阳路，吴江赤马船。籝金诸客贵，佩玉主人贤。终日应相逐，归期定几年。
S寄武陵李少府E:小县春山口，公孙吏隐时。楚歌催晚醉，蛮语入新诗。桂水遥相忆，花源暗有期。郢门千里外，莫怪尺书迟。
S赠张建E:结客平陵下，当年倚侠游。传看辘轳剑，醉脱骕骦裘。翠羽双鬟妾，珠帘百尺楼。春风坐相待，晚日莫淹留。
S送监军李判官E:上客佩双剑，东城喜再游。旧从张博望，新事郑长秋。踏水回金勒，看风试锦裘。知君不久住，汉将扫旄头。
S送客归广平E:家在赵邯郸，归心辄自欢。晚杯狐腋暖，春雪马毛寒。孟月途中破，轻冰水上残。到时杨柳色，奈向故园看。
S送张儋水路归北海E:千里东归客，孤心忆旧游。片帆依白水，高枕卧青州。柏寝寒芜变，梧台宿雨收。知君心兴远，每上海边楼。
S送故人归鲁E:鲁客多归兴，居人怅别情。雨馀衫袖冷，风急马蹄轻。秋草灵光殿，寒云曲阜城。知君拜亲后，少妇下机迎。
S送故人归蜀E:一骑西南远，翩翩入剑门。客衣筒布润，山舍荔枝繁。古庙祠金马，春江带白鼋。自应成旅逸，爱客有王孙。
S送郭赞府归淮南E:骏马淮南客，归时引望新。江声六合暮，楚色万家春。白苎歌西曲，黄苞寄北人。不知心赏后，早晚见行尘。
S题龙兴寺澹师房E:双林彼上人，诗兴转相亲。竹里经声晚，门前山色春。卷帘苔点净，下箸药苗新。记取无生理，归来问此身。
S送客游江南E:南使孤帆远，东风任意吹。楚云殊不断，江鸟暂相随。月净鸳鸯水，春生豆蔻枝。赏称佳丽地，君去莫应知。
S寻胡处士不遇E:到来心自足，不见亦相亲。说法思居士，忘机忆丈人。微风吹药案，晴日照茶巾。幽兴殊未尽，东城飞暮尘。
S赠张道者E:采药三山罢，乘风五日归。翦荷成旧屋，剉蘖染新衣。玉粒指应久，丹砂验不微。坐看青节引，要与白云飞。
S送客游江南E:桂水随去远，赏心知有馀。衣香楚山橘，手鲙湘波鱼。芳芷不共把，浮云怅离居。遥想汨罗上，吊屈秋风初。
S送海州姚别驾E:少年为长史，东去事诸侯。坐觉千闾静，闲随五马游。行人楚国道，暮雪郁林州。他日知相忆，春风海上楼。
S送夏侯审E:谢公邻里在，日夕问佳期。春水人归后，东田花尽时。下楼闲待月，行乐笑题诗。他日吴中路，千山入梦思。
S送寿州陈录事E:寿阳南渡口，敛笏见诸侯。五两楚云暮，千家淮水秋。开帘对芳草，送客上春洲。请问山中桂，王孙几度游。
S送赵陆司兵归使幕E:客路青芜遍，关城白日低。身趋双节近，名共五云齐。远水公田上，春山郡舍西。无因得携手，东望转凄凄。
S题慈仁寺竹院E:千峰对古寺，何异到西林。幽磬蝉声下，闲窗竹翠阴。诗人谢客兴，法侣远公心。寂寂炉烟里，香花欲暮深。
S赠郓州马使君E:东方千万骑，出望使君时。暮雪行看尽，春城到莫迟。路人趋墨帻，官柳度青丝。他日铃斋内，知君亦赋诗。
S赠长洲何主簿E:挂席逐归流，依依望虎丘。残春过楚县，夜雨宿吴洲。野寺吟诗入，溪桥折笋游。到官无一事，清静有诸侯。
S送崔过归淄青幕府E:平陵车马客，海上见旌旗。旧驿千山下，残花一路时。春衣过水冷，暮雨出关迟。莫道青州客，迢迢在梦思。
S赠王逖E:端笏事龙楼，思闲辄告休。新调赭白马，暂试黑貂裘。珠履迎佳客，金钱与莫愁。座中豪贵满，谁道不风流。
S送客之上谷E:北客悲秋色，田园忆去来。披衣朝易水，匹马夕燕台。风翦荷花碎，霜迎栗罅开。赏心知不浅，累月故人杯。
S宴吴王宅E:玉管箫声合，金杯酒色殷。听歌吴季札，纵饮汉中山。称寿争离席，留欢辄上关。莫言辞客醉，犹得曳裾还。
S送戴迪赴凤翔幕府E:青春带文绶，去事魏征西。上路金羁出，中人玉箸齐。当歌酒万斛，看猎马千蹄。自有从军乐，何须怨解携。
S送郢州郎使君E:千人插羽迎，知是范宣城。暮雪楚山冷，春江汉水清。红鲜供客饭，翠竹引舟行。一别何时见，相思芳草生。
S送李中丞赴辰州E:白羽逐青丝，翩翩南下时。巴人迎道路，蛮帅引旌旗。暮雨山开少，秋江叶落迟。功成益地日，应见竹郎祠。
S送刘侍御赴陕州E:金羁映骕骦，后骑佩干将。把酒春城晚，鸣鞭晓路长。带冰新溜涩，间雪早梅香。明日怀贤处，依依御史床。
S送江陵元司录E:新领州从事，曾为朝大夫。江城竹使待，山路橘官扶。片雨三江道，残秋五叶湖。能令诗思好，楚色与寒芜。
S送苏州姚长史E:江城驿路长，烟树过云阳。舟领青丝缆，人歌白玉郎。葛衣行柳翠，花簟宿荷香。别有心期处，湖光满讼堂。
S送金华王明府E:县舍江云里，心闲境又偏。家贫陶令酒，月俸沈郎钱。黄蘖香山路，青枫暮雨天。时闻引车骑，竹外到铜泉。
S送田仓曹汴州觐省E:拜庆承天宠，朝来辞汉宫。玉杯分湛露，金勒借追风。古驿秋山下，平芜暮雨中。翩翩魏公子，人看渡关东。
S送张渚赴越州E:白面谁家郎，青骊照地光。桃花开绶色，苏合借衣香。暮雪连峰近，春江海市长。风流似张绪，别后见垂杨。
S送道士侄归池阳E:银角桃枝杖，东门赠别初。幽州寻马客，灞岸送驴车。野饭秋山静，行衣落照馀。燕南群从少，此去意何如。
S送营城李少府E:怀禄兼就养，更怀趋府心。晴山东里近，春水北门深。新绶映芳草，旧家依远林。还乘郑小驷，躞蹀县城阴。
S送夏侯校书归上都E:后辈传佳句，高流爱美名。青春事贺监，黄卷问张生。暮雪重裘醉，寒山匹马行。此回将诣阙，几日谏书成。
S送李明府赴连州E:万里向南湘，孤舟入桂阳。诸侯迎上客，小吏拜官郎。春服橦花细，初筵木槿芳。看承雨露速，不待荔枝香。
S送韦秀才E:东人相见罢，秋草独归时。几日孙弘阁，当年谢脁诗。寒山叶落早，多雨路行迟。好忆金门步，功名自有期。
S汉宫曲二首E:骏马绣障泥，红尘扑四蹄。归时何太晚，日照杏花西。绣幕珊瑚钩，春开翡翠楼。深情不肯道，娇倚钿箜篌。
S杂诗E:百花结成子，春物舍我去。流年惜不得，独坐空闺暮。心自有所待，甘为物华误。未必千黄金，买得一人顾。
S江上代书寄裴使君E:何地离念剧，江皋风雪时。艰难伤远道，老大怯前期。畴昔行藏计，只将力命推。能令书信数，犹足缓相思。
S将赴京答李纾赠别E:胶漆常投分，荆蛮各倦游。帝乡今独往，沟水便分流。甘作远行客，深惭不系舟。思君带将缓，岂直日三秋。
S送虢州王录事之任E:谓子文章达，当年羽翼高。一经俄白首，三命尚青袍。未遇须藏器，安卑莫告劳。盘根倘相值，试用发硎刀。
S送何员外使湖南E:夙昔皆黄绶，差池复琐闱。上田无晚熟，逸翮果先飞。前路舟休系，故山云不归。王程倘未复，莫遣鲤书稀。
S送阳翟张主簿之任E:旧闻阳翟县，西接凤高山。作吏同山隐，知君处剧闲。少年当效用，远道岂辞艰。迟子扬名后，方期彩服还。
S送游员外赴淮西E:多君有奇略，投笔佐元戎。已佩郎官印，兼乘御史骢。使星随驿骑，归路有秋风。莫道无书札，他年怀袖空。
S送马郑州E:使君朱两轓，春日整东辕。芳草成皋路，青山凉水源。勉修循吏迹，以谢主人恩。当使仁风动，遥听舆颂喧。
S送义乌韦明府E:妙年能致身，陈力复安亲。不惮关山远，宁辞簿领勤。过江云满路，到县海为邻。每叹违心赏，吴门正早春。
S萧文学山池宴集E:檀栾千亩绿，知是辟疆园。远岫当庭户，诸花覆水源。主人邀尽醉，林鸟助狂言。莫问愁多少，今皆付酒樽。
S长安逢故人E:数年音信断，不意在长安。马上相逢久，人中欲认难。一官今懒道，双鬓竟羞看。莫问生涯事，只应持钓竿。
S送韦湛判官E:高阁晴江上，重阳古戍间。聊因送归客，更此望乡山。惜别心能醉，经秋鬓自斑。临流兴不尽，惆怅水云间。
S送长沙韦明府E:秋入长沙县，萧条旅宦心。烟波连桂水，官舍映枫林。云日楚天暮，沙汀白露深。遥知讼堂里，佳政在鸣琴。
S送孙愿E:悠然富春客，忆与暮潮归。擢第人多羡，如君独步稀。乱流江渡浅，远色海山微。若访新安路，严陵有钓矶。
S送洪州李别驾之任E:南去秋江远，孤舟兴自多。能将流水引，更入洞庭波。夏口帆初上，浔阳雁正过。知音在霄汉，佐郡岂蹉跎。
S送杨中丞和蕃E:锦车登陇日，边草正萋萋。旧好寻君长，新愁听鼓鼙。河源飞鸟外，雪岭大荒西。汉垒今犹在，遥知路不迷。
S送奚贾归吴E:东南富春渚，曾是谢公游。今日奚生去，新安江正秋。水清迎过客，霜叶落行舟。遥想赤亭下，闻猿应夜愁。
S送裴补阙入河南幕E:皎然青琐客，何事动行轩。苦节酬知己，清吟去掖垣。秋城临海树，寒月上营门。邹鲁诗书国，应无鼙鼓喧。
S送元诜还丹阳别业E:已知成傲吏，复见解朝衣。应向丹阳郭，秋山独掩扉。草堂连古寺，江日动晴晖。一别沧洲远，兰桡几岁归。
S送王司马赴润州E:暂屈文为吏，聊将禄代耕。金陵且不远，山水复多名。楚塞因高出，寒潮入夜生。离心逐春草，直到建康城。
S石城馆酬王将军E:谁能绣衣客，肯驻木兰舟。连雁沙边至，孤城江上秋。归帆背南浦，楚塞入西楼。何处看离思，沧波日夜流。
S冬夕寄青龙寺源公E:敛屦入寒竹，安禅过漏声。高松残子落，深井冻痕生。罢磬风枝动，悬灯雪屋明。何当招我宿，乘月上方行。
S宿杜判官江楼E:适楚岂吾愿，思归秋向深。故人江楼月，永夜千里心。叶落觉乡梦，鸟啼惊越吟。寥寥更何有，断续空城砧。
S双林寺谒傅大士E:草露经前代，津梁及后人。此方今示灭，何国更分身。月色空知夜，松阴不记春。犹怜下生日，应在一微尘。
S春宴张舍人宅E:懒寻芳草径，来接侍臣筵。山色知残雨，墙阴觉暮天。莺啼汉宫柳，花隔杜陵烟。地与东城接，春光醉目前。
S赠万生下第还吴）E:直道多不偶，美才应息机。灞陵春欲暮，云海独言归。为客成白首，入门嗟布衣。莼羹若可忆，惭出掩柴扉。
S赋得长洲苑送李惠E:草深那可访，地久阻相传。散漫三秋雨，疏芜万里烟。都迷采兰处，强记馆娃年。客有游吴者，临风思眇然。
S别房士清E:世路还相见，偏堪泪满衣。那能郢门别，独向邺城归。平楚看蓬转，连山望鸟飞。苍苍岁阴暮，况复惜驰晖。
S送李遂之越E:未习风波事，初为东越游。露沾湖草晚，月照海山秋。梅市门何处，兰亭水向流。西兴待潮信，落日满孤舟。
S巫山峡E:巫峡见巴东，迢迢出半空。云藏神女馆，雨到楚王宫。朝暮泉声落，寒暄树色同。清猿不可听，偏在九秋中。
S送朱逸人E:时人多不见，出入五湖间。寄酒全吾道，移家爱远山。更看秋草暮，欲共白云还。虽在风尘里，陶潜身自闲。
S西陵寄灵一上人E:西陵遇风处，自古是通津。终日空江上，云山若待人。汀洲寒事早，鱼鸟兴情新。回望山阴路，心中有所亲。
S同李苏州伤美人E:玉佩石榴裙，当年嫁使君。专房犹见宠，倾国众皆闻。歌舞常无对，幽明忽此分。阳台千万里，何处作朝云。
S题魏仲光淮山所居E:人群不相见，乃在白云间。问我将何适，羡君今独闲。朝朝汲淮水，暮暮上龟山。幸已安贫定，当从鬓发斑。
S落第后东游留别E:功成方自得，何事学干求。果以浮名误，深贻达士羞。九江连涨海，万里任虚舟。岁晚同怀客，相思波上鸥。
S寄刘八山中E:东皋若近远，苦雨隔还期。闰岁风霜晚，山田收获迟。茅檐燕去后，樵路菊黄时。平子游都久，知君坐见嗤。
S九日寄郑丰E:重阳秋已晚，千里信仍稀。何处登高望，知君正忆归。还当采时菊，定未授寒衣。欲识离居恨，郊园正掩扉。
S刘方平西斋对雪E:对酒闲斋晚，开轩腊雪时。花飘疑节候，色净润帘帷。委树寒枝弱，萦空去雁迟。自然堪访戴，无复四愁诗。
S秋夜寄所思E:寂寞坐遥夜，清风何处来。天高散骑省，月冷建章台。邻笛哀声急，城砧朔气催。芙蓉已委绝，谁复可为媒。
S赋得郢路悲猿E:悲猿何处发，郢路第三声。远客知秋暮，空山益夜清。啾啾深众木，噭噭入孤城。坐觉盈心耳，翛然适楚情。
S问正上人疾E:医王犹有疾，妙理竞难穷。饵药应随病，观身转悟空。地闲花欲雨，窗冷竹生风。几日东林去，门人待远公。
S送窦十九叔向赴京E:冰结杨柳津，从吴去入秦。徒云还上国，谁为作中人。驿树同霜霰，渔舟伴苦辛。相如求一谒，词赋远随身。
S送蒋评事往福州E:江上春常早，闽中客去稀。登山怨迢递，临水惜芳菲。烟树何时尽，风帆几日归。还看复命处，盛府有光辉。
S送孔党赴举E:入贡列诸生，诗书业早成。家承孔圣后，身有鲁儒名。楚水通荥浦，春山拥汉京。爱君方弱冠，为赋少年行。
S婕妤怨E:由来咏团扇，今已值秋风。事逐时皆往，恩无日再中。早鸿闻上苑，寒露下深宫。颜色年年谢，相如赋岂工。
S送客E:旗鼓军威重，关山客路赊。待封甘度陇，回首不思家。城下春山路，营中瀚海沙。河源虽万里，音信寄来查。
S秋夜宿严维宅E:昔闻玄度宅，门向会稽峰。君住东湖下，清风继旧踪。秋深临水月，夜半隔山钟。世故多离别，良宵讵可逢。
S送安律师E:出家童子岁，爱此雪山人。长路经千里，孤云伴一身。水中应见月，草上岂伤春。永日空林下，心将何物亲。
S温泉即事E:天仗星辰转，霜冬景气和。树含温液润，山入缭垣多。丞相金钱赐，平阳玉辇过。鲁儒求一谒，无路独如何。
S送薛秀才E:虽是寻山客，还同慢世人。读书惟务静，无褐不忧贫。野色春冬树，鸡声远近邻。郄公即吾友，合与尔相亲。
S酬李司兵直夜见寄E:江城闻鼓角，旅宿复何如。寒月此宵半，春风旧岁馀。徒云资薄禄，未必胜闲居。见欲扁舟去，谁能畏简书。
S送唐别驾赴郢州E:莫叹辞家远，方看佐郡荣。长林通楚塞，高岭见秦城。雪向峣关下，人从郢路迎。翩翩骏马去，自是少年行。
S送李使君赴邵州E:出送东方骑，行安南楚人。城池春足雨，风俗夜迎神。郢路逢归客，湘川问去津。争看使君度，皂盖雪中新。
S赠恭顺皇后挽歌E:徂谢年方久，哀荣事独稀。虽殊百两迓，同是九泉归。诏使归金策，神人送玉衣。空山竟不从，宁肯学湘妃。
S送庐山人归林虑山E:无论行远近，归向旧烟林。寥落人家少，青冥鸟道深。白云长满目，芳草自知心。山色连东海，相思何处寻。
S送荣别驾赴华州E:直到群峰下，应无累日程。高车入郡舍，流水出关城。草色田家迥，槐阴府吏迎。还将海沂咏，籍甚汉公卿。
S送柳八员外赴江西E:岐路穷无极，长江九派分。行人随旅雁，楚树入湘云。久在征南役，何殊蓟北勋。离心不可问，岁暮雪纷纷。
S送卢郎中使君赴京E:三年期上国，万里自东溟。曲盖遵长道，油幢憩短亭。楚云山隐隐，淮雨草青青。康乐多新兴，题诗纪所经。
S送郑员外入茅山居E:但见全家去，宁知几日还。白云迎谷口，流水出人间。冠冕情遗世，神仙事满山。其中应有物，岂贵一身闲。
S送志弥师往淮南E:已能持律藏，复去礼禅亭。长老偏摩顶，时流尚诵经。独行寒野旷，旅宿远山青。眷属空相望，鸿飞已杳冥。
S谢韦大夫柳栽E:本在胡笳曲，今从汉将营。浓阴方待庇，弱植岂无情。比雪花应吐，藏乌叶未成。五株蒙远赐，应使号先生。
S寄刘方平大谷田家E:故山闻独往，樵路忆相从。冰结泉声绝，霜清野翠浓。篱边颍阳道，竹外少姨峰。日夕田家务，寒烟隔几重。
S送田济之扬州赴选E:家贫不自给，求禄为荒年。调补无高位，卑栖屈此贤。江山欲霜雪，吴楚接风烟。相去诚非远，离心亦渺然。
S出塞E:吹角出塞门，前瞻即胡地。三军尽回首，皆洒望乡泪。转念关山长，行看风景异。由来征戍客，负得轻生义。
S雨雪E:风沙悲久戍，雨雪更劳师。绝漠无人境，将军苦战时。山川迷向背，氛雾失旌旗。徒念天涯隔，中人芳草期。
S送刘兵曹还陇山居E:离堂徒宴语，行子但悲辛。虽是还家路，终为陇上人。先秋雪已满，近夏草初新。唯有闻羌笛，梅花曲里春。
S宿洞灵观E:孤烟灵洞远，积雪满山寒。松柏凌高殿，莓苔封古坛。客来清夜久，仙去白云残。明日开金箓，焚香更沐兰。
S酬卢十一过宿E:乞还方未遂，日夕望云林。况复逢春草，何劳问此心。闭门公务散，枉策故情深。遥夜他乡酒，同君梁甫吟。
S送裴员外往江南E:分务江南远，留欢幕下荣。枫林萦楚塞，水驿到湓城。岸草知春晚，沙禽好夜惊。风帆几泊处，处处暮潮清。
S奉和汉祖庙下之作E:古庙风烟积，春城车骑过。方修汉祖祀，更使沛童歌。寝帐巢禽出，香烟水雾和。神心降福处，应在故乡多。
S归渡洛水E:暝色赴春愁，归人南渡头。渚烟空翠合，滩月碎光流。澧浦饶芳草，沧浪有钓舟。谁知放歌客，此意正悠悠。
S徐州送丘侍御之越E:时鸟催春色，离人惜岁华。远山随拥传，芳草引还家。北固潮当阔，西陵路稍斜。纵令寒食过，犹有镜中花。
S赋得海边树E:历历缘荒岸，溟溟入远天。每同沙草发，长共水云连。摇落潮风早，离披海雨偏。故伤游子意，多在客舟前。
S题昭上人房E:沃州传教后，百衲老空林。虑尽朝昏磬，禅随坐卧心。鹤飞湖草迥，门闭野云深。地与天台接，中峰早晚寻。
S送李使君赴抚州E:远送临川守，还同康乐侯。岁时徒改易，今古接风流。五马嘶长道，双旌向本州。乡心寄西北，应上郡城楼。
S同樊润州游郡东山E:北固多陈迹，东山复盛游。铙声发大道，草色引行驺。此地何时有，长江自古流。频随公府步，南客寄徐州。
S题竹扇赠别E:湘竹殊堪制，齐纨且未工。幸亲芳袖日，犹带旧林风。掩笑歌筵里，传书卧阁中。竟将为别赠，宁与合欢同。
S送夔州班使君E:晚日照楼边，三军拜峡前。白云随浪散，青壁与山连。万岭岷峨雪，千家橘柚川。还如赴河内，天上去经年。
S寻戴处士E:车马长安道，谁知大隐心。蛮僧留古镜，蜀客寄新琴。晒药竹斋暖，捣茶松院深。思君一相访，残雪似山阴。
S逢庄纳因赠E:世故还相见，天涯共向东。春归江海上，人老别离中。郡吏名何晚，沙鸥道自同。甘泉须早献，且莫叹飘蓬。
S巫山高E:楚国巫山秀，清猿日夜啼。万重春树合，十二碧峰齐。峡出朝云下，江来暮雨西。阳台归路直，不畏向家迷。
S巫山神女E:神女藏难识，巫山秀莫群。今宵为大雨，昨日作孤云。散漫愁巴峡，徘徊恋楚君。先王为立庙，春树几氛氲。
S梅花落E:新岁芳梅树，繁花四面同。春风吹渐落，一夜几枝空。少妇今如此，长城恨不穷。莫将辽海雪，来比后庭中。
S铜雀妓E:遗令奉君王，嚬蛾强一妆。岁移陵树色，恩在舞衣香。玉座生秋气，铜台下夕阳。泪痕沾井干，舞袖为谁长。
S秋夜泛舟E:林塘夜发舟，虫响荻飕飕。万影皆因月，千声各为秋。岁华空复晚，乡思不堪愁。西北浮云外，伊川何处流。
S折杨枝E:官渡初杨柳，风来亦动摇。武昌行路好，应为最长条。叶映黄鹂夕，花繁白雪朝。年年攀折意，流恨入纤腰。
S新春E:南陌春风早，东邻曙色斜。一花开楚国，双燕入卢家。眠罢梳云髻，妆成上锦车。谁知如昔日，更浣越溪纱。
S题丹阳陶司马厅壁E:高鉴清洞彻，儒风入进难。诏书增宠命，才子益能官。门带山光晚，城临江水寒。唯馀好文客，时得咏幽兰。
S古别离E:凉风已袅袅，露重木兰枝。独上高楼望，行人远不知。轻寒入洞户，明月满秋池。燕去鸿方至，年年是别离。
S野居池上看月E:悠然云间月，复此照池塘。泫露苍茫湿，沉波澹滟光。应门当未曙，歌吹满昭阳。远近徒伤目，清辉霭自长。
S庭柳E:袅袅柳杨枝，当轩杂珮垂。交阴总共密，分条各自宜。因依似永久，揽结更伤离。爱此阳春色，秋风莫遽吹。
S成都为客作E:蜀郡将之远，城南万里桥。衣缘乡泪湿，貌以客愁销。地富鱼为米，山芳桂是樵。旅游唯得酒，今日过明朝。
S江南曲E:美人何荡漾，湖上风日长。玉手欲有赠，裴回双明珰。歌声随绿水，怨色起青阳。日暮还家望，云波横洞房。
S九日送人E:海上正摇落，客中还别离。同舟去未已，远送新相知。流水意何极，满尊徒尔为。从来菊花节，早已醉东篱。
S阙题E:道由白云尽，春与青溪长。时有落花至，远随流水香。闲门向山路，深柳读书堂。幽映每白日，清辉照衣裳。
S寄江滔求孟六遗文E:南望襄阳路，思君情转亲。偏知汉水广，应与孟家邻。在日贪为善，昨来闻更贫。相如有遗草，一为问家人。
S泊舟盱眙E:泊舟淮水次，霜降夕流清。夜久潮侵岸，天寒月近城。平沙依雁宿，候馆听鸡鸣。乡国云霄外，谁堪羁旅情。
S秋怨E:玉树起凉烟，凝情一叶前。别离伤晓镜，摇落思秋弦。汉垒关山月，胡笳塞北天。不知肠断梦，空绕几山川。
S春思赠人E:红粉当三五，青娥艳一双。绮罗回锦陌，弦管入花江。落雁惊金弹，抛杯泻玉缸。谁知褐衣客，憔悴在书窗。
S幽院早春E:草短花初拆，苔青柳半黄。隔帘春雨细，高枕晓莺长。无事含闲梦，多情识异香。欲寻苏小小，何处觅钱塘。
S寒食戏赠E:春暮越江边，春阴寒食天。杏花香麦粥，柳絮伴秋千。酒是芳菲节，人当桃李年。不知何处恨，已解入筝弦。
S丁评事宅秋夜宴集E:翠幕卷回廊，银灯开后堂。风惊拥砌叶，月冷满庭霜。绮席人将醉，繁弦夜未央。共怜今促席，谁道客愁长。
S南溪别业E:结宇依青嶂，开轩对绿畴。树交花两色，溪合水同流。竹径春来扫，兰尊夜不收。逍遥自得意，鼓腹醉中游。
S古意E:冉冉红罗帐，开君玉楼上。画作同心鸟，衔花两相向。春风正可怜，吹映绿窗前。妾意空相感，君心何处边。
S山行见鹊巢E:鹊巢性本高，更在西山木。朝下清泉戏，夜近明月宿。非直避网罗，兼能免倾覆。岂忧五陵子，挟弹来相逐。
S登栖霞寺塔E:三休寻磴道，九折步云霓。瀍涧临江北，郊原极海西。沙平瓜步出，树远绿杨低。南指晴天外，青峰是会稽。
S和徐侍郎书丛筱韵E:中禁夕沈沈，幽篁别作林。色连鸡树近，影落凤池深。为重凌霜节，能虚应物心。年年承雨露，长对紫庭阴。
S还山留别长安知己E:出山不见家，还山见家在。山门是门前，此去长樵采。青溪谁招隐，白发自相待。惟馀涧底松，依依色不改。
S古别离E:别离无远近，事欢情亦悲。不闻车轮声，后会将何时。去日忘寄书，来日乖前期。纵知明当返，一息千万思。
S早秋宿崔业居处E:从来席不暖，为尔便淹留。鸡黍今相会，云山昔共游。上帘宜晚景，卧簟觉新秋。身事何须问，余心正四愁。
S赠乌程杨苹明府E:策杖政成时，清溪弄钓丝。当年潘子貌，避病沈侯诗。漉酒迎宾急，看花署字迟。杨梅今熟未，与我两三枝。
S送王道士E:真人俄整舄，双鹤屡飞翔。恐入壶中住，须传肘后方。霓裳云气润，石径术苗香。一去何时见，仙家日月长。
S秋日过僧惟则故院E:衰草经行处，微灯旧道场。门人失谭柄，野鸟上禅床。科斗书空古，栴檀钵自香。今朝数行泪，却洒约公房。
S邯郸少年行E:霞鞍金口骝，豹袖紫貂裘。家住丛台近，门前漳水流。唤人呈楚舞，借客试吴钩。见说秦兵至，甘心赴国仇。
S陇头别E:秋尽初移幕，沾裳一送君。据鞍窥古堠，开灶爇寒云。登陇人回首，临关马顾群。从来断肠处，皆向此中分。
S度关山E:象弭插文犀，鱼肠莹鸊鹈。水声分陇咽，马色度关迷。晓幕胡沙惨，危烽汉月低。仍闻数骑将，更欲出辽西。
S出塞E:关山落叶秋，掩泪望营州。辽海云沙暮，幽燕旌旆愁。战馀能送阵，身老未封侯。去国三千里，归心红粉楼。
S玉阶怨E:长门寒水流，高殿晓风秋。昨夜鸳鸯梦，还陪豹尾游。前鱼不解泣，共辇岂关羞。那及轻身燕，双飞上玉楼。
S千里思E:渭水通胡苑，轮台望汉关。帛书秋海断，锦字夜机闲。旅梦虫催晓，边心雁带还。惟馀两乡思，一夕度关山。
S襄阳乐E:春生岘首东，先暖习池风。拂水初含绿，惊林未吐红。渚边游汉女，桑下问庞公。磨灭怀中刺，曾将示孔融。
S送客之江西E:乘轺奉紫泥，泽国渺天涯。九派春潮满，孤帆暮雨低。草深莺断续，花落水东西。更有高唐处，知君路不迷。
S望月E:高堂新月明，虚殿夕风清。素影纱窗霁，浮凉羽扇轻。稍随微露滴，渐逐晓参横。遥忆云中咏，萧条空复情。
S酬耿拾遗题赠E:掩扉常自静，驿吏忽传呼。水巷惊驯鸟，藜床起病躯。顾身悲欲老，戒子力为儒。明日公西去，烟霞复作徒。
S酬刘员外见寄E:苏耽佐郡时，近出白云司。药补清羸疾，窗吟绝妙词。柳塘春水慢，花坞夕阳迟。欲识怀君意，明朝访楫师。
S同韩员外宿云门寺E:小岭路难近，仙郎此夕过。潭空观月定，涧静见云多。竹翠烟深锁，松声雨点和。万缘俱不有，对境自垂萝。
S送薛尚书入蜀E:卑情不敢论，拜首入辕门。列郡诸侯长，登朝八座尊。凝笳临水发，行旆向风翻。几许遗黎泣，同怀父母恩。
S送李秘书往儋州E:魑魅曾为伍，蓬莱近拜郎。臣心瞻北阙，家事在南荒。莎草山城小，毛洲海驿长。玄成知必大，宁是泛沧浪。
S荆溪馆呈丘义兴E:失路荆溪上，依人忽暝投。长桥今夜月，阳羡古时州。野烧明山郭，寒更出县楼。先生能馆我，无事五湖游。
S留别邹绍刘长卿E:中年从一尉，自笑此身非。道在甘微禄，时难耻息机。晨趋本郡府，昼掩故山扉。待见干戈毕，何妨更采薇。
S赠送朱放E:昔年居汉水，日醉习家池。道胜迹常在，名高身不知。欲依天目住，新自始宁移。生事曾无长，惟将白接蘺。
S赠万经E:万公长慢世，昨日又隳官。纵酒真彭泽，论诗得建安。家山伯禹穴，别墅小长干。辄有时人至，窗前白眼看。
S宿法华寺E:一夕雨沉沉，哀猿万木阴。天龙来护法，长老密看心。鱼梵空山静，纱灯古殿深。无生久已学，白发浪相侵。
S入唐溪E:啸终万籁起，吹去当溪云。环屿或明昧，远峰尚氛氲。雨新翠叶发，夜早玄象分。金涧流不尽，入山深更闻。
S陪皇甫大夫谒禹庙E:竹使羞殷荐，松龛拜夏祠。为鱼歌德后，舞羽降神时。文卫瞻如在，精灵信有期。夕阳陪醉止，塘上鸟咸迟。
S晦日宴游E:晦日湔裾俗，春楼致酒时。出山还已醉，谢客旧能诗。溪柳薰晴浅，岩花待闰迟。为邦久无事，比屋自熙熙。
S夏日纳凉E:山阴过野客，镜里接仙郎。盥漱临寒水，褰闱入夏堂。杉松交日影，枕簟上湖光。衮衮承嘉话，清风纳晚凉。
S九月十日即事E:家贫惟种竹，时幸故人看。菊度重阳少，林经闰月寒。宿酲犹落帽，华发强扶冠。美景良难得，今朝更尽欢。
S送少微上人东南游E:旧游多不见，师在翟公门。瘴海空山热，雷州白日昏。片心应为法，万里独无言。人尽酬恩去，平生未感恩。
S赠送崔子向E:旅食来江上，求名赴洛阳。新诗踪谢守，内学似支郎。行怯秦为客，心依越是乡。何人作知己，送尔泪浪浪。
S送舍弟E:疏懒吾成性，才华尔自强。早称眉最白，何事绶仍黄。时暑嗟于迈，家贫念聚粮。只应宵梦里，诗兴属池塘。
S示外生E:牵役非吾好，宽情尔在傍。经过悲井邑，起坐倦舟航。相宅生应贵，逢时学可强。无轻吾未用，世事有行藏。
S咏孩子E:嘉客会初筵，宜时魄再圆。众皆含笑戏，谁不点颐怜。绣被花堪摘，罗绷色欲妍。将雏有旧曲，还入武城弦。
S秋夜船行E:扁舟时属暝，月上有馀辉。海燕秋还去，渔人夜不归。中流何寂寂，孤棹也依依。一点前村火，谁家未掩扉。
S萧寺偃松E:凄凄百卉病，亭亭双松迥。直上古寺深，横拂秋殿冷。轻响入龟目，片阴栖鹤顶。山中多好树，可怜无比并。
S望初月简于吏部E:泬寥中秋夜，坐见如钩月。始从西南升，又欲西南没。全移河上影，暂透林间缺。纵待三五时，终为千里别。
S奉酬刘侍郎E:几回新秋影，璧满蟾又缺。镜破似倾台，轮斜同覆辙。虽分上林桂，还照沧洲雪。暂伴憔悴人，归华耿不灭。
S洛阳早春E:何地避春愁，终年忆旧游。一家千里外，百舌五更头。客路偏逢雨，乡山不入楼。故园桃李月，伊水向东流。
S鄱阳大云寺一公房E:尽日陪游处，斜阳竹院清。定中观有漏，言外证无生。色界聊传法，空门不用情。欲知相去近，钟鼓两闻声。
S送友失意南归E:衣挥京洛尘，完璞伴归人。故国青山遍，沧江白发新。邻荒收酒幔，屋古布苔茵。不用通名姓，渔樵共主宾。
S南归E:老病力难任，犹多镜雪侵。鲈鱼消宦况，鸥鸟识归心。急雨江帆重，残更驿树深。乡关殊可望，渐渐入吴音。
S闲居自述E:荣辱不关身，谁为疏与亲。有山堪结屋，无地可容尘。白发偏添寿，黄花不笑贫。一樽朝暮醉，陶令果何人。
S题歙山栖霞寺E:明征君旧宅，陈后主题诗。迹在人亡处，山空月满时。宝瓶无破响，道树有低枝。已是伤离客，仍逢靳尚祠。
S白蘋洲送客E:莫信梅花发，由来谩报春。不才充野客，扶病送朝臣。阙下摇青珮，洲边采白蘋。临流不痛饮，鸥鸟也欺人。
S别江南E:江城吹晓角，愁杀远行人。汉将犹防虏，吴官欲向秦。布帆轻白浪，锦带入红尘。将底求名宦，平生但任真。
S空梁落燕泥E:卷幕参差燕，常衔浊水泥。为黏珠履迹，未等画梁齐。旧点痕犹浅，新巢缉尚低。不缘频上落，那得此飞栖。
S上元夜忆长安E:沧州老一年，老去忆秦川。处处逢珠翠，家家听管弦。云车龙阙下，火树凤楼前。今夜沧州夜，沧州夜月圆。
S送韦秀才赴举E:鄱阳中酒地，楚老独醒年。芳桂君应折，沈灰我不然。洛桥浮逆水，关树接非烟。唯有残生梦，犹能到日边。
S送使君E:天中洛阳道，海上使君归。拂雾趋金殿，焚香入琐闱。山亭倾别酒，野服间朝衣。他日思朱鹭，知从小苑飞。
S伤大理谢少卿E:旧馆绝逢迎，新诗何处呈。空留封禅草，已作岱宗行。柳蠹风吹析，阶崩雪绕平。无因重来此，剩哭两三声。
S经徐侍郎墓作E:不知山吏部，墓作石桥东。宅兆乡关异，平生翰墨空。夜泉无晓日，枯树足悲风。更想幽冥事，唯应有梦同。
S酅公合祔挽歌E:草露前朝事，荆茅圣主封。空传馀竹帛，永绝旧歌钟。清镜无双影，穷泉有几重。笳箫最悲处，风入九原松。
S义川公主挽词E:弄玉吹箫后，湘灵鼓瑟时。月边丹桂落，风底白杨悲。杂珮分泉户，馀香出繐帷。夜台飞镜匣，偏共掩蛾眉。
S忆山中E:春还不得还，家在最深山。蕙圃泉浇湿，松窗月映闲。薄田临谷口，小职向人间。去处但无事，重门深闭关。
S洛阳陌二首E:莺声满御堤，堤柳拂丝齐。风送名花落，香红衬马蹄。珂珮逐鸣驺，王孙结伴游。金丸落飞鸟，乘兴醉青楼。
S过王山人旧居E:故宅春山中，来逢夕阳入。汲少井味变，开稀户枢涩。树朽鸟不栖，阶闲云自湿。先生何处去，惆怅空独立。
S晚次昭应E:落日向林路，东风吹麦陇。藤草蔓古渠，牛羊下荒冢。骊宫户久闭，温谷泉长涌。为问全盛时，何人最荣宠。
S宣城逢张二南史E:全家宛陵客，文雅世难逢。寄食年将老，干时计未从。秋来句曲水，雨后敬亭峰。西北长安远，登临恨几重。
S题童子寺E:半偈留何处，全身弃此中。雨馀沙塔坏，月满雪山空。耸刹临回磴，朱楼间碧丛。朝朝日将暮，长对晋阳宫。
S夏日寄东溪隐者E:日华浮野水，草色合遥空。处处山依旧，年年事不同。闲田孤垒外，暑雨片云中。惆怅多尘累，无由访钓翁。
S题清萝翁双泉E:侧弁向清漪，门中夕照移。异源生暗石，叠响落秋池。叶拥沙痕没，流回草蔓随。泠泠无限意，不独远公知。
S赠严维E:许询清论重，寂寞住山阴。野路接寒寺，闲门当古林。海田秋熟早，湖水夜渔深。世上穷通理，谁人奈此心。
S春日题苗发竹亭E:春亭及策上，郎吏谢玄晖。闲咏疏篁近，高眠远岫微。偏宜留野客，暂得解朝衣。犹忆东溪里，雷云掩故扉。
S题孝子陵E:荒坟秋陌上，霜露正霏霏。松柏自成拱，苫庐长不归。浮埃积蓬鬓，流血在麻衣。何必曾参传，千年至行稀。
S题庄上人房E:不语焚香坐，心知道已成。流年衰此世，定力见他生。暮雪馀春冷，寒灯续昼明。寻常五侯至，敢望下阶迎。
S宋中E:日暮黄云合，年深白骨稀。旧村乔木在，秋草远人归。废井莓苔厚，荒田路径微。唯馀近山色，相对似依依。
S秋夜思归E:来时犹暑服，今已露漫漫。多雨逢初霁，深秋生夜寒。投人心似切，为客事皆难。何处无留滞，谁能暂问看。
S送李端E:世上许刘桢，洋洋风雅声。客来空改岁，归去未成名。远近天初暮，关河雪半晴。空怀谏书在，回首恋承明。
S送崔明府赴青城E:清冬宾御出，蜀道翠微间。远雾开群壑，初阳照近关。霜潭浮紫菜，雪栈绕青山。当似遗民去，柴桑政自闲。
S送王将军出塞E:汉家边事重，窦宪出临戎。绝漠秋山在，阳关旧路通。列营依茂草，吹角向高风。更就燕然石，行看奏虏功。
S雨中留别E:东西无定客，风雨未休时。悯默此中别，飘零何处期。青山违旧隐，白发入新诗。岁岁迷津路，生涯渐可悲。
S送杨将军E:一身良将后，万里讨乌孙。落日边陲静，秋风鼓角喧。远山当碛路，茂草向营门。生死酬恩宠，功名岂敢论。
S送夏侯审游蜀E:暮峰和玉垒，回望不通秦。更问蜀城路，但逢巴语人。石林莺啭晓，板屋月明春。若访严夫子，无嫌卜肆贫。
S送苗赟赴阳翟丞E:夕阳秋草上，去马弟兄看。年少初辞阙，时危远效官。山行独夜雨，旅宿二陵寒。诗兴生何处，嵩阳羽客坛。
S送绛州郭参军E:远事诸侯出，青山古晋城。连行麹水阁，独入议中兵。夜雨新田湿，春风曙角鸣。人传府公政，记室有参卿。
S常州留别E:万里南天外，求书禹穴间。往来成白首，旦暮见青山。夜浦凉云过，秋塘好月闲。殷勤阳羡桂，别此几时攀。
S关山月E:月明边徼静，戍客望乡时。塞古柳衰尽，关寒榆发迟。苍苍万里道，戚戚十年悲。今夜青楼上，还应照所思。
S代宋州将淮上乞师E:唇齿幸相依，危亡故远归。身轻百战出，家在数重围。上将坚深垒，残兵斗落晖。常闻铁剑利，早晚借馀威。
S津亭有怀E:津亭一望乡，淮海晚茫茫。草没栖洲鹭，天连映浦樯。往来通楚越，旦暮易渔商。惆怅缄书毕，何人向洛阳。
S东郊别业E:东皋占薄田，耕种过馀年。护药栽山刺，浇蔬引竹泉。晚雷期稔岁，重雾报晴天。若问幽人意，思齐沮溺贤。
S早朝E:钟鼓馀声里，千官向紫微。冒寒人语少，乘月烛来稀。清漏闻驰道，轻霞映琐闱。犹看嘶马处，未启掖垣扉。
S屏居盩厔E:百年心不料，一卷日相知。乘兴偏难改，忧家是强为。县城寒寂寞，峰树远参差。自笑无谋者，只应道在斯。
S进秋隼E:岂悟因罗者，迎霜献紫微。夕阳分素臆，秋色上花衣。举翅云天近，回眸燕雀稀。应随明主意，百中有光辉。
S咏宣州笔E:寒竹惭虚受，纤毫任几重。影端缘守直，心劲懒藏锋。落纸惊风起，摇空见露浓。丹青与文事，舍此复何从。
S春日洪州即事E:钟陵春日好，春水满南塘。竹宇分朱阁，桐花间绿杨。蹉跎看鬓色，留滞惜年芳。欲问羁愁发，秦关道路长。
S旅次汉故畤E:我行过汉畤，寥落见孤城。邑里经多难，儿童识五兵。广川桑遍绿，丛薄雉连鸣。惆怅萧关道，终军愿请缨。
S陇西行E:雪下阳关路，人稀陇戍头。封狐犹未剪，边将岂无羞。白草三冬色，黄云万里愁。因思李都尉，毕竟不封侯。
S哭张融E:早岁能文客，中年与世违。有家孀妇少，无子吊人稀。繐帐尘空暗，铭旌雨不飞。依然旧乡路，寂寞几回归。
S送友贬岭南E:暮年从远谪，落日别交亲。湖上北飞雁，天涯南去人。梦成湘浦夜，泪尽桂阳春。岁月茫茫意，何时雨露新。
S赠田家翁E:老人迎客处，篱落稻畦间。蚕屋朝寒闭，田家昼雨闲。门闾新薙草，蹊径旧谙山。自道谁相及，邀予试往还。
S赠韦山人E:失意成逋客，终年独掩扉。无机狎鸥惯，多病见人稀。流水知行药，孤云伴采薇。空斋莫闲笑，心事与时违。
S濬公院怀旧E:远公传教毕，身没向他方。吊客来何见，门人闭影堂。纱灯临古砌，尘札在空床。寂寞疏钟后，秋天有夕阳。
S雨中宿义兴寺E:遥夜宿东林，虫声阶草深。高风初落叶，多雨未归心。家国身犹负，星霜鬓已侵。沧洲纵不去，何处有知音。
S送王秘书归江东E:回首望知音，逶迤桑柘林。人归海郡远，路入雨天深。万木经秋叶，孤舟向暮心。唯馀江畔草，应见白头吟。
S春寻柳先生E:言是商山老，尘心莫问年。白髯垂策短，乌帽据梧偏。酒熟飞巴雨，丹成见海田。疏云披远水，景动石床前。
S题藏公院E:古院林公住，疏篁近井桃。俗年人见少，禅地自知高。药草诚多喻，沧溟在一毫。仍悲次宗辈，尘事日为劳。
S春日即事E:邻里朝光遍，披衣夜醉醒。庖厨非旧火，林木发新青。接果移天性，疏泉逐地形。清明来几日，戴胜已堪听。
S晚秋过苏少府E:九江迷去住，群吏且因依。高木秋垂露，寒城暮掩扉。随云心自远，看草伴应稀。肯信同年友，相望青琐闱。
S登鹳雀楼E:久客心常醉，高楼日渐低。黄河经海内，华岳镇关西。去远千帆小，来迟独鸟迷。终年不得意，空觉负东溪。
S赋得沙上雁E:衡阳多道里，弱羽复哀音。还塞知何日，惊弦乱此心。夜阴前侣远，秋冷后湖深。独立汀洲意，宁知霜霰侵。
S夜寻卢处士E:月高鸡犬静，门掩向寒塘。夜竹深茅宇，秋庭冷石床。住山年已远，服药寿偏长。虚弃如吾者，逢君益自伤。
S邠州留别E:终岁山川路，生涯总几何。艰难为客惯，贫贱受恩多。暮角寒山色，秋风远水波。无人见惆怅，垂鞚入烟萝。
S赠别安邑韩少府E:子真能自在，江海意何如。门掩疏尘吏，心闲阅道书。古城寒欲雪，远客暮无车。杳杳思前路，谁堪千里馀。
S送郭正字归郢上E:济江篇已出，书府俸犹贫。积雪商山道，全家楚塞人。大堤逢落日，广汉望通津。却别渔潭下，惊鸥那可亲。
S题李孝廉书房E:野情专易外，一室向青山。业就三编绝，心通万事闲。莺稀春木上，草遍暮阶间。莫道归繻在，来时弃故关。
S酬畅当E:同游漆沮后，已是十年馀。几度曾相梦，何时定得书。月高城影尽，霜重柳条疏。且对尊中酒，千般想未如。
S游钟山紫芝观E:系舟仙宅下，清磬落春风。雨数芝田长，云开石路重。古房清磴接，深殿紫烟浓。鹤驾何时去，游人自不逢。
S盩厔客舍E:寥寂荒垒下，客舍雨微微。门见苔生满，心惭吏到稀。篱花看未发，海燕欲先归。无限堪惆怅，谁家复捣衣。
S宿韦员外宅E:传经韦相后，赐笔汉家郎。幽阁诸生会，寒宵几刻长。座中灯泛酒，檐外月如霜。人事多飘忽，邀欢讵可忘。
S登沃州山E:沃州初望海，携手尽时髦。小暑开鹏翼，新蓂长鹭涛。月如芳草远，身比夕阳高。羊祜伤风景，谁云异我曹。
S宿岐山姜明府厅E:暝色休群动，秋斋远客情。细风和雨气，寒竹度帘声。日觉蹉跎近，天教懒慢成。谁能谒卿相，朝夕算浮荣。
S上巳日E:共来修禊事，内顾一悲翁。玉鬓风尘下，花林丝管中。故山离水石，旧侣失鹓鸿。不及游鱼乐，裴回莲叶东。
S登乐游原E:园庙何年废，登临有故丘。孤村连日静，多雨及霖休。常与秦山对，曾经汉主游。岂知千载后，万事水东流。
S题惟幹上人房E:绳床茅屋下，独坐味闲安。苦行无童子，忘机避宰官。是非齐已久，夏腊比应难。更悟真如性，尘心稍自宽。
S会凤翔张少尹南亭E:远过张正见，诗兴自依依。西府军城暮，南庭吏事稀。草檐宜日过，花圃任烟归。更料重关外，群僚候启扉。
S寒蜂采菊蕊E:游飏下晴空，寻芳到菊丛。带声来蕊上，连影在香中。去住沾馀雾，高低顺过风。终惭异蝴蝶，不与梦魂通。
S题杨著别业E:柳巷向陂斜，回阳噪乱鸦。农桑子云业，书籍蔡邕家。暮叶初翻砌，寒池转露沙。如何守儒行，寂寞过年华。
S宋中E:百战无军食，孤城陷虏尘。为伤多易子，翻吊浅为臣。漫漫东流水，悠悠南陌人。空思前事往，向晓泪沾巾。
S陪宴湖州公堂E:谢公为楚郡，坐客是瑶林。文府重门奥，儒源积浪深。壶觞邀薄醉，笙磬发高音。末至才仍短，难随白雪吟。
S送郭秀才赴举E:乡赋鹿鸣篇，君为贡士先。新经梦笔夜，才比弃繻年。海雨沾隋柳，江潮赴楚船。相看南去雁，离恨倍潸然。
S送王闰E:相送临汉水，怆然望故关。江芜连梦泽，楚雪入商山。语我他年旧，看君此日还。因将自悲泪，一洒别离间。
S送蜀客还E:万峰深积翠，路向此中难。欲暮多羁思，因高莫远看。卓家人寂寞，扬子业荒残。唯见岷山水，悠悠带月寒。
S送海州卢录事E:之官逢计吏，风土问如何。海口朝阳近，青州春气多。郊原鹏影到，楼阁蜃云和。损益关从事，期听劳者歌。
S登钟山馆E:匹马宜春路，萧条背馆心。涧花寒夕雨，潭水黑朝林。野市鱼盐隘，江村竹苇深。子规何处发，青树满高岑。
S赠苗员外E:为郎日赋诗，小谢少年时。业继儒门后，心多道者期。晚回长乐殿，新出夜明祠。行乐西园暮，春风动柳丝。
S诣顺公问道E:此身知是妄，远远诣支公。何法住持后，能逃生死中。秋苔经古径，萚叶满疏丛。方便如开诱，南宗与北宗。
S安邑王校书居E:秋来池馆清，夜闻宫漏声。迢递玉山迥，泛滟银河倾。琴上松风至，窗里竹烟生。多君不家食，孰云事岩耕。
S登总持寺阁E:今日登高阁，三休忽自悲。因知筋力减，不及往年时。草树还如旧，山河亦在兹。龙钟兼老病，更有重来期。
S罗江客舍E:山县秋云暗，茅亭暮雨寒。自伤庭叶下，谁问客衣单。有兴时添酒，无聊懒整冠。近来乡国梦，夜夜到长安。
S汉上题韦氏庄E:结茅同楚客，卜筑汉江边。日落数归鸟，夜深闻扣舷。水痕侵岸柳，山翠借厨烟。调笑提筐妇，春来蚕几眠。
S闺情E:侧听宫官说，知君宠尚存。未能开笑颊，先欲换愁魂。宝镜窥妆影，红衫裛泪痕。昭阳今再入，宁敢恨长门。
S衡阳春日游僧院E:曾共刘谘议，同时事道林。与君相掩泪，来客岂知心。阶雪凌春积，炉烟向暝深。依然旧童子，相送出花林。
S玉台体题湖上亭E:湖入县西边，湖头胜事偏。绿竿初长笋，红颗未开莲。蔽日高高树，迎人小小船。清风长入坐，夏月似秋天。
S湖南雪中留别E:草草还草草，湖东别离早。何处愁杀人，归鞍雪中道。出门迷辙迹，云水白浩浩。明日武陵西，相思鬓堪老。
S古意E:女伴朝来说，知君欲弃捐。懒梳明镜下，羞到画堂前。有泪沾脂粉，无情理管弦。不知将巧笑，更遣向谁怜。
S桂州腊夜E:坐到三更尽，归仍万里赊。雪声偏傍竹，寒梦不离家。晓角分残漏，孤灯落碎花。二年随骠骑，辛苦向天涯。
S题招提寺E:招提精舍好，石壁向江开。山影水中尽，鸟声天上来。一灯传岁月，深院长莓苔。日暮双林磬，泠泠送客回。
S入剑门E:剑门兵革后，万事尽堪悲。鸟鼠无巢穴，儿童话别离。山川同昔日，荆棘是今时。征战何年定，家家有画旗。
S岁暮客怀E:异乡三十口，亲老复家贫。无事乾坤内，虚为翰墨人。岁华南去后，愁梦北来频。惆怅江边柳，依依又欲春。
S秋望兴庆宫E:先皇歌舞地，今日未游巡。幽咽龙池水，凄凉御榻尘。随风秋树叶，对月老宫人。万事如桑海，悲来欲恸神。
S送郑炼师贬辰州E:辰州万里外，想得逐臣心。谪去刑名枉，人间痛惜深。误将瑕指玉，遂使谩消金。计日西归在，休为泽畔吟。
S云梦故城秋望E:故国遗墟在，登临想旧游。一朝人事变，千载水空流。梦渚鸿声晚，荆门树色秋。片云凝不散，遥挂望乡愁。
S送王明府入道E:何事陶彭泽，明时又挂冠。为耽泉石趣，不惮薜萝寒。轻雪笼纱帽，孤猿傍醮坛。悬悬老松下，金灶夜烧丹。
S赋得铁马鞭E:成器虽因匠，怀刚本自天。为怜持寸节，长拟静三边。未入英髦用，空存铁石坚。希君剖腹取，还解抱龙泉。
S闻颜尚书陷贼中E:闻说征南没，那堪故吏闻。能持苏武节，不受马超勋。国破无家信，天秋有雁群。同荣不同辱，今日负将军。
S送陆秀才归觐省E:武陵何处在，南指楚云阴。花萼连枝近，桃源去路深。啼莺徒寂寂，征马已駸駸。堤上千年柳，条条挂我心。
S送辰州郑使君E:谁人不谴谪，君去独堪伤。长子家无弟，慈亲老在堂。惊魂随驿吏，冒暑向炎方。未到猿啼处，参差已断肠。
S江上柳送人E:江柳断肠色，黄丝垂未齐。人看几重恨，鸟入一枝低。乡泪正堪落，与君又解携。相思万里道，春去夕阳西。
S寄郑炼师E:平生金石友，沦落向辰州。已是二年客，那堪终日愁。尺书浑不寄，两鬓计应秋。今夜相思月，情人南海头。
S八月十五日E:忆昔千秋节，欢娱万国同。今来六亲远，此日一悲风。年少逢胡乱，时平似梦中。梨园几人在，应是涕无穷。
S骆家亭子纳凉E:江湖思渺然，不离国门前。折苇鱼沈藻，攀藤鸟出烟。生衣宜水竹，小酒入诗篇。莫怪侵星坐，神清不欲眠。
S秋夜梁十三厅事E:今来秋已暮，还恐未成归。梦里家仍远，愁中叶又飞。竹声风度急，灯影月来微。得见梁夫子，心源有所依。
S酬梁二十E:渚宫无限客，相见独相亲。长路皆同病，无言似一身。岁寒唯爱竹，憔悴不堪春。细与知音说，攻文恐误人。
S花下宴送郑炼师E:愁里惜春深，闻幽即共寻。贵看花柳色，图放别离心。客醉花能笑，诗成花伴吟。为君调绿绮，先奏凤归林。
S送张秀才之长沙E:君向长沙去，长沙仆旧谙。虽之桂岭北，终是阙庭南。山霭生朝雨，江烟作夕岚。松醪能醉客，慎勿滞湘潭。
S送严十五郎之长安E:送客身为客，思家怆别家。暂收双眼泪，遥想五陵花。路远征车迥，山回剑阁斜。长安君到日，春色未应赊。
S冬夜宴梁十三厅E:故人能爱客，秉烛会吾曹。家为朋徒罄，心缘翰墨劳。夜寒销腊酒，霜冷重绨袍。醉卧西窗下，时闻雁响高。
S和李尹种葛E:弱质人皆弃，唯君手自栽。藟含霜后竹，香惹腊前梅。拟托凌云势，须凭接引材。清阴如可惜，黄鸟定飞来。
S赠宜阳张使君E:暂作宜阳客，深知太守贤。政移千里俗，人戴两重天。旧郭多新室，闲坡尽辟田。倘令黄霸在，今日耻同年。
S题严氏竹亭E:子陵栖遁处，堪系野人心。溪水浸山影，岚烟向竹阴。忘机看白日，留客醉瑶琴。爱此多诗兴，归来步步吟。
S桂城早秋E:远客惊秋早，江天夜露新。满庭惟有月，空馆更何人。卜命知身贱，伤寒舞剑频。猿啼曾下泪，可是为忧贫。
S桂州岁暮E:岁暮天涯客，寒窗欲晓时。君恩空自感，乡思梦先知。重谊人愁别，惊栖鹊恋枝。不堪楼上角，南向海风吹。
S秋砧送邑大夫E:断续长门下，清泠逆旅秋。征夫应待信，寒女不胜愁。带月飞城上，因风散陌头。离居偏入听，况复送归舟。
S过担石湖E:晓发渔门戍，晴看担石湖。日衔高浪出，天入四空无。尺寸分洲岛，纤毫指舳舻。渺然从此去，谁念客帆孤。
S春日早朝应制E:紫殿俯千官，春松应合欢。御炉香焰暖，驰道玉声寒。乳燕翻珠缀，祥乌集露盘。宫花一万树，不敢举头看。
S项亭怀古E:力取诚多难，天亡路亦穷。有心裁帐下，无面到江东。命厄留骓处，年销逐鹿中。汉家神器在，须废拔山功。
S途中立春寄杨郇伯E:浪迹终年客，惊心此地春。风前独去马，泽畔耦耕人。老大交情重，悲凉外物亲。子云今在宅，应见柳条新。
S凉国惠康公主挽歌E:玉立分尧绪，笄年下相门。早加于氏对，偏占馆陶恩。泪有潜成血，香无却返魂。共知何驸马，垂白抱天孙。
S哭张仓曹南史E:万事竟蹉跎，重泉恨若何。官临环卫小，身逐转蓬多。丽藻尝专席，闲情欲烂柯。春风宛陵路，丹旐在沧波。
S北固晚眺E:水国芒种后，梅天风雨凉。露蚕开晚簇，江燕绕危樯。山趾北来固，潮头西去长。年年此登眺，人事几销亡。
S谒三闾庙E:君非三谏寤，礼许一身逃。自树终天戚，何裨事主劳。众鱼应饵骨，多士尽餔糟。有客椒浆奠，文衰不继骚。
S茅山赠梁尊师E:云屋何年客，青山白日长。种花春扫雪，看箓夜焚香。上象壶中阔，平生醉里忙。幸承仙籍后，乞取大还方。
S望终南E:日爱南山好，时逢夏景残。白云兼似雪，清昼乍生寒。九陌峰如坠，千门翠可团。欲知形胜尽，都在紫宸看。
S雪中遇直E:寒光凝雪彩，限直居粉闱。恍疑白云上，乍觉金印非。树色霭虚空，琴声谐素徽。明晨阻通籍，独卧挂朝衣。
S时兴E:夙心旷何许，日暮依林薄。流水不待人，孤云时映鹤。濛濛千万花，曷为神仙药。不遇烂柯叟，报非旧城郭。
S题剑E:丈夫得宝剑，束发曾书绅。嗟吁一朝遇，愿言千载邻。心许留家树，辞直断佞臣。焉能为绕指，拂拭试时人。
S黔中书事E:万事非京国，千山拥丽谯。佩刀看日晒，赐马傍江调。言语多重译，壶觞每独谣。沿流如著翅，不敢问归桡。
S太原送穆质南游E:今朝天景清，秋入晋阳城。露叶离披处，风蝉三数声。那言苦行役，值此远徂征。莫话心中事，相看气不平。
S夜行古战场E:山断塞初平，人言古战庭。泉冰声更咽，阴火焰偏青。月落云沙黑，风回草木腥。不知秦与汉，徒欲吊英灵。
S赠萧都官E:萧郎自小贤，爱客不言钱。有酒轻寒夜，无愁倚少年。闲寻织锦字，醉上看花船。好是关身事，从人道性偏。
S早秋江行E:回望湓城远，西风吹荻花。暮潮江势阔，秋雨雁行斜。多醉浑无梦，频愁欲到家。渐惊云树转，数点是晨鸦。
S题任处士幽居E:红叶江村夕，孤烟草舍贫。水清鱼识钓，林静犬随人。采掇山无主，扶持药有神。客来唯劝酒，蝴蝶是前身。
S早春松江野望E:江村风雪霁，晓望忽惊春。耕地人来早，营巢鹊语频。带花移树小，插槿作篱新。何事胜无事，穷通任此身。
S少妇词E:坐惜年光变，辽阳信未通。燕迷新画屋，春识旧花丛。梦绕天山外，愁翻锦字中。昨来谁是伴，鹦鹉在帘栊。
S别张贾E:束简下高阁，买符驱短辕。故人惜分袂，结念醉芳樽。切切别思缠，萧萧征骑烦。临归无限意，相视却忘言。
S送顾况归茅山E:圣代为迁客，虚皇作近臣。法尊称大洞，学浅忝初真。鸾凤文章丽，烟霞翰墨新。羡君寻句曲，白鹄是三神。
S感秋E:试向疏林望，方知节候殊。乱声千叶下，寒影一巢孤。不蔽秋天雁，惊飞夜月乌。霜风与春日，几度遣荣枯。
S过章秀才洛阳客舍E:达人心自适，旅舍当闲居。不出来时径，重看读了书。晚山岚色近，斜日树阴疏。尽是忘言客，听君诵子虚。
S空灵岸E:寒尽鸿先去，江回客未归。早知名是幻，不敢绣为衣。雾积川原暗，山多郡县稀。今朝下湘岸，更逐鹧鸪飞。
S东都所居寒食下作E:江南寒食早，二月杜鹃鸣。日暖山初绿，春寒雨欲晴。浴蚕当社日，改火待清明。更喜瓜田好，令人忆邵平。
S登西灵塔E:塔庙出招提，登临碧海西。不知人意远，渐觉鸟飞低。稍与云霞近，如将日月齐。迁乔未得意，徒欲蹑云梯。
S送骆征君E:野人膺辟命，溪上掩柴扉。黄卷犹将去，青山岂更归。马留苔藓迹，人脱薜萝衣。他日相思处，天边望少微。
S赋得浦外虹送人E:日影化为虹，弯弯出浦东。一条微雨后，五色片云中。轮势随天度，桥形跨海通。还将饮水处，持送使车雄。
S赋得秋河曙耿耿E:晚望秋高夜，微明欲曙河。桥成鹊已去，机罢女应过。月上殊开练，云行类动波。寻源不可到，耿耿复如何。
S明皇帝挽歌E:律历千年会，车书万里同。固期常戴日，岂意厌观风。地惨新疆理，城摧旧战功。山河万古壮，今夕尽归空。
S肃宗挽歌E:国以重明受，天从谅闇移。诸侯方北面，白日忽西驰。龙影当泉落，鸿名向庙垂。永言青史上，还见戴无为。
S落花E:早春见花枝，朝朝恨发迟。直看花落尽，却意未开时。以此方人世，弥令感盛衰。始知山简绕，频向习家池。
S送别钱起E:阳关多古调，无奈醉中闻。归梦吴山远，离情楚水分。孤舟经暮雨，征路入秋云。后夜同明月，山窗定忆君。
S送张南史E:陋巷无车辙，烟萝总是春。贾生独未达，原宪竟忘贫。草座留山月，荷衣远洛尘。最怜知己在，林下访闲人。
S春日早朝应制E:仙仗肃朝官，承平圣主欢。月沈宫漏静，雨湿禁花寒。丹荔来金阙，朱樱贡玉盘。六龙扶御日，只许近臣看。
S早行寄朱山人放E:山晓旅人去，天高秋气悲。明河川上没，芳草露中衰。此别又千里，少年能几时。心知剡溪路，聊且寄前期。
S晖上人独坐亭E:萧条心境外，兀坐独参禅。萝月明盘石，松风落涧泉。性空长入定，心悟自通玄。去住浑无迹，青山谢世缘。
S送崔融E:王者应无敌，天兵动远征。建牙连朔漠，飞骑入胡城。夜月边尘影，秋风陇水声。陈琳能草檄，含笑出长平。
S游少林寺E:步入招提路，因之访道林。石龛苔藓积，香径白云深。双树含秋色，孤峰起夕阴。屟廊行欲遍，回首一长吟。
S崇德道中E:暖日菜心稠，晴烟麦穗抽。客心双去翼，归梦一扁舟。废塔巢双鹤，长波漾白鸥。关山明月到，怆恻十年游。
S雨E:历历愁心乱，迢迢独夜长。春帆江上雨，晓镜鬓边霜。啼鸟云山静，落花溪水香。家人亦念我，与汝黯相忘。
S过贾谊宅E:一谪长沙地，三年叹逐臣。上书忧汉室，作赋吊灵均。旧宅秋荒草，西风客荐蘋。凄凉回首处，不见洛阳人。
S冬日有怀李贺长吉E:岁晚斋居寂，情人动我思。每因一尊酒，重和百篇诗。月冷猿啼惨，天高雁去迟。夜郎流落久，何日是归期。
S送郎士元E:白发金陵客，怀归不暂留。交情分两地，行色载孤舟。黄叶蝉吟晚，沧江雁送秋。何年重会此，诗酒复追游。
S春江独钓E:独钓春江上，春江引趣长。断烟栖草碧，流水带花香。心事同沙鸟，浮生寄野航。荷衣尘不染，何用濯沧浪。
S山居即事E:岩云掩竹扉，去鸟带馀晖。地僻生涯薄，山深俗事稀。养花分宿雨，剪叶补秋衣。野渡逢渔子，同舟荡月归。
S赋得长亭柳E:濯濯长亭柳，阴连灞水流。雨搓金缕细，烟褭翠丝柔。送客添新恨，听莺忆旧游。赠行多折取，那得到深秋。
S客中言怀E:白发照乌纱，逢人只自嗟。官闲如致仕，客久似无家。夜雨孤灯梦，春风几度花。故园归有日，诗酒老生涯。
S山行E:山行分曙色，一路见人稀。野鸟啼还歇，林花堕不飞。云迷栖鹤寺，水涩钓鱼矶。回首天将暝，逢僧话未归。
S春日访山人E:远访山中客，分泉谩煮茶。相携林下坐，共惜鬓边华。归路逢残雨，沿溪见落花。候门童子问，游乐到谁家。
S卧病E:门掩青山卧，莓苔积雨深。病多知药性，客久见人心。众鸟趋林健，孤蝉抱叶吟。沧洲诗社散，无梦盍朋簪。
S赠月溪羽士E:月明溪水上，谁识步虚声。夜静金波冷，风微玉练平。自知尘梦远，一洗道心清。更弄瑶笙罢，秋空鹤又鸣。
S赠行脚僧E:补衲随缘住，难违尘外踪。木杯能渡水，铁钵肯降龙。到处栖云榻，何年卧雪峰。知师归日近，应偃旧房松。
S重游长真寺E:同到长真寺，青山四面同。鸟啼花竹暗，人散户庭空。蒲涧千年雨，松门午夜风。旧游悲往日，回首各西东。
S晚望E:山气碧氤氲，深林带夕曛。人归孤嶂晚，犬吠隔溪云。杉竹何年种，烟尘此地分。桃源宁异此，犹恐世间闻。
S寄赠翠岩奉上人E:兰若倚西冈，年深松桂长。似闻葛洪井，还近赞公房。挂衲云林净，翻经石榻凉。下方一回首，烟露日苍苍。
S与友人过山寺E:共有春山兴，幽寻此日同。谈诗访灵彻，入社愧陶公。竹暗闲房雨，茶香别院风。谁知尘境外，路与白云通。
S赋得古井送王明府E:古井庇幽亭，涓涓一窦明。仙源通海水，灵液孕山精。久旱宁同涸，长年只自清。欲彰贞白操，酌献使君行。
S独坐E:白发怀闽峤，丹心恋蓟门。官闲胜道院，宅远类荒村。二月霜花薄，群山雨气昏。东菑春事及，好向野人论。
S长沙送梁副端归京E:奏书归阙下，祖帐出湘东。满座他乡别，何年此会同。藉芳怜岸草，闻笛怨江风。且莫乘流去，心期在醉中。
S湘中怀古E:昔人从逝水，有客吊秋风。何意千年隔，论心一日同。楚亭方作乱，汉律正酬功。倏忽桑田变，谗言亦已空。
S京口怀古E:大江横万里，古渡渺千秋。浩浩波声险，苍苍天色愁。三方归汉鼎，一水限吴州。霸国今何在，清泉长自流。
S逢友生言怀E:安亲非避地，羁旅十馀年。道长时流许，家贫故旧怜。相逢今岁暮，远别一方偏。去住俱难说，江湖正渺然。
S长门怨E:自忆专房宠，曾居第一流。移恩向他处，暂妒不容收。夜静管弦绝，月明宫殿秋。空将旧时意，长望凤凰楼。
S赠韦评事儹E:与道共浮沈，人间岁月深。是非园吏梦，忧喜塞翁心。细草谁开径，芳条自结阴。由来居物外，无事可抽簪。
S送少微上人入蜀E:十方俱是梦，一念偶寻山。望刹经巴寺，持瓶向蜀关。乱猿心本定，流水性长闲。世俗多离别，王城几日还。
S送嵩律师头陀寺E:相传五部学，更有一人成。此日灵山去，何方半座迎。麻衣逢雪暖，草履蹑云轻。若见中林石，应知第四生。
S舟中见雨E:今夜初听雨，江南杜若青。功名何卤莽，兄弟总凋零。梦远愁蝴蝶，情深愧鶺鴒。抚孤终日意，身世尚流萍。
S送僧南归E:兵尘犹澒洞，僧舍亦征求。师向江南去，予方毂下留。风霜两足白，宇宙一身浮。归及梅花发，题诗寄陇头。
S江干E:江干望不极，楼阁影缤纷。水气多为雨，人烟远是云。予生何濩落，客路转辛勤。杨柳牵愁思，和春上翠裙。
S过友人隐居E:潇洒绝尘喧，清溪流绕门。水声鸣石濑，萝影到林轩。地静留眠鹿，庭虚下饮猿。春花正夹岸，何必问桃源。
S宿天竺寺晓发罗源E:黄昏投古寺，深院一灯明。水砌长杉列，风廊败叶鸣。山云留别偈，王事速归程。迢递罗源路，轻舆候晓行。
S题横山寺E:偶入横山寺，湖山景最幽。露涵松翠湿，风涌浪花浮。老衲供茶碗，斜阳送客舟。自缘归思促，不得更迟留。
S泛舟E:风软扁舟稳，行依绿水堤。孤尊秋露滑，短棹晚烟迷。夜静月初上，江空天更低。飘飘信流去，误过子猷溪。
S宿灵岩寺E:马疲盘道峻，投宿入招提。雨急山溪涨，云迷岭树低。凉风来殿角，赤日下天西。偃腹虚檐外，林空鸟恣啼。
S江上别刘驾E:天涯芳草遍，江路又逢春。海月留人醉，山花笑客贫。离杯倾祖帐，征骑逐行尘。回首风流地，登临少一人。
S南轩E:野居何处是，轩外一横塘。座纳薰风细，帘垂白日长。面山如对画，临水坐流觞。更爱闲花木，欣欣得向阳。
S泊雁E:泊雁鸣深渚，收霞落晚川。柝随风敛阵，楼映月低弦。漠漠汀帆转，幽幽岸火然。壑危通细路，沟曲绕平田。
S巡诸州渐次空灵戍E:寒尽鸿先至，春回客未归。蚤知名是病，不敢绣为衣。雾积川原暗，山多郡县稀。明朝下湘岸，更逐鹧鸪飞。
S过柳州E:地尽江南戍，山分桂北林。火云三月合，石路九疑深。暗谷随风过，危桥共鸟寻。羁魂愁似绝，不复待猿吟。
S经巴东岭E:巴山不可上，徒驭亦裴回。旧栈歌难度，朝云湿未开。瀑泉飞雪雨，惊兽走风雷。此去无停候，征人几日回。
S过申州E:万人曾战死，几处见休兵。井邑初安堵，儿童未长成。凉风吹古木，野火入残营。牢落千馀里，山空水复清。
S次下牢韵E:独立荒亭上，萧萧对晚风。天高吴塞阔，日落楚山空。猿叫三声断，江流一水通。前程千万里，一夕宿巴东。
S潘处士宅会别E:相邀寒影晚，惜别故山空。邻里疏林在，池塘野水通。十年难遇后，一醉几人同。复此悲行子，萧萧逐转蓬。
S长安早春赠万评事E:春风归戚里，晓日上花枝。清管新莺发，重门细柳垂。经过千骑客，调笑五陵儿。何事灵台客，狂歌自不知。
S留别宋处士E:留欢方继烛，此会岂他人。乡里游从旧，儿童内外亲。夜深愁不醉，老去别何频。莫折园中柳，相看惜暮春。
S留别道州李使君圻E:泷路下丹徼，邮童挥画桡。山回千骑隐，云断两乡遥。渔沪拥寒溜，畲田落远烧。维舟更相忆，惆怅坐空宵。
S灞岸别友E:车马去迟迟，离言未尽时。看花一醉别，会面几年期。樵路高山馆，渔洲楚帝祠。南登回首处，犹得望京师。
S海上别薛舟E:行旅悲摇落，风波厌别离。客程秋草远，心事故人知。暮鸟翻江岸，征徒起路岐。自应无定所，还似欲相随。
S婺州路别录事E:府中相见少，江上独行遥。会日起离恨，新年别旧僚。春云犹伴雪，寒渚未通潮。回首群山暝，思君转寂寥。
S送李明府之任E:身为百里长，家宠五诸侯。含笑听猿狖，摇鞭望斗牛。梅花堪比雪，芳草不知秋。别后南风起，相思梦岭头。
S新秋夜寄江右友人E:遥夜独不寐，寂寥蓬户中。河明五陵上，月满九门东。旧知亲友散，故园江海空。怀归正南望，此夕起秋风。
S南宾送蔡侍御游蜀E:巴江秋欲尽，远别更凄然。月照高唐峡，人随贾客船。积云藏嶮路，流水促行年。不料相逢日，空悲尊酒前。
S敬报孙常州二首E:衰病苦奔走，未尝追旧游。何言问憔悴，此日驻方舟。远道曳故屐，馀春会高斋。因言别离久，得尽平生怀。
S关山月二首E:月出照关山，秋风人未还。清光无远近，乡泪半书间。一雁过连营，繁霜覆古城。胡笳在何处，半夜起边声。
S寄中书李舍人纾E:萍翻蓬自卷，不共本心期。复入重城里，频看百草滋。水流归思远，花发长年悲。尽日春风起，无人见此时。
S送汶水王明府E:何时别故乡，归去佩铜章。亲族移家尽，闾阎百战场。背关馀古木，近塞足风霜。遗老应相贺，知君不下堂。
S送东阳顾明府罢归E:祖帐临鲛室，黎人拥鹢舟。坐蓝高士去，继组鄙夫留。白日落寒水，青枫绕曲洲。相看作离别，一倍不禁愁。
S将巡郴永途中作E:行役留三楚，思归又一春。自疑冠下发，聊此镜中人。机息知名误，形衰恨道贫。空将旧泉石，长与梦相亲。
S春山夜月E:春山多胜事，赏玩夜忘归。掬水月在手，弄花香满衣。兴来无远近，欲去惜芳菲。南望鸣钟处，楼台深翠微。
S冬日野望寄李赞府E:地际朝阳满，天边宿雾收。风兼残雪起，河带断冰流。北阙驰心极，南图尚旅游。登临思不已，何处得销愁。
S闲居寄薛华E:隐几读黄老，闲居耳目清。僻居人事少，多病道心生。雨洗山林湿，鸦鸣池馆晴。晚来因废卷，行药至西城。
S江上送友人E:看尔动行棹，未收离别筵。千帆忽见及，乱却故人船。纷泊雁群起，逶迤沙溆连。长亭十里外，应是少人烟。
S田家秋日送友E:苍茫日初宴，遥野云初收。残雨北山里，夕阳东渡头。舟依渔溓合，水入田家流。何意君迷驾，山林应有秋。
S送韩都护还边E:好勇知名早，争雄上将间。战多春入塞，猎惯夜登山。阵合龙蛇动，军移草木闲。今来部曲尽，白首过萧关。
S送盐铁裴判官入蜀E:传诏收方贡，登车著赐衣。榷商蛮客富，税地芋田肥。云白风雷歇，林清洞穴稀。炎凉君莫问，见即在忘归。
S送魏广下第归扬州E:楚乡云水内，春日众山开。淮浪参差起，江帆次第来。独归初失桂，共醉忽停杯。汉诏年年有，何愁掩上才。
S送宋校书赴宣州幕E:南想宣城郡，清江野戍闲。艨艟高映浦，睥睨曲随山。名寄图书内，威生将吏间。春行板桥暮，应伴庾公还。
S送黎燧尉阳翟E:玉貌承严训，金声称上才。列筵青草偃，骤马绿杨开。潘县花添发，梅家鹤暂来。谁知望恩者，空逐路人回。
S送菊潭王明府E:组绶掩衰颜，辉光里第间。晚凉经灞水，清昼入商山。行境逢花发，弹琴见鹤还。唯应理农后，乡老贺君闲。
S送陈明府赴萍县E:素舸载陶公，南随万里风。梅花成雪岭，橘树当家僮。祠掩荒山下，田开野荻中。岁终书善绩，应与古碑同。
S送陕府王司法E:东门雪覆尘，出送陕城人。粉郭朝喧市，朱桥夜掩津。上寮应重学，小吏已甘贫。谢脁曾为掾，希君一比邻。
S送从叔程归西川幕E:千山冰雪晴，山静锦花明。群鹤栖莲府，诸戎拜柳营。浪依巴字息，风入蜀关清。岂念在贫巷，竹林鸣鸟声。
S送夔州班使君E:晓日照楼船，三军拜峡前。白云随浪散，青壁与城连。万岭岷峨雪，千家橘柚川。还知楚河内，天子许经年。
S送绛州郭参军E:炎天故绛路，千里麦花香。董泽雷声发，汾桥水气凉。府趋随宓贱，野宴接王祥。送客今何幸，经宵醉玉堂。
S留别耿湋侯钊冯著E:相识少相知，与君俱已衰。笙镛新宅第，岐路古山陂。学道功难就，为儒事本迟。惟当与渔者，终老遂其私。
S送浑别驾赴舒州E:江平芦荻齐，五两贴樯低。绕郭覆晴雪，满船闻曙鸡。鳣鲂宜入贡，橘柚亦成蹊。还似海沂日，风清无鼓鼙。
S送畅当赴山南幕E:含情脱佩刀，持以佐贤豪。是月霜霰下，伊人行役劳。事将名共易，文与行空高。去矣奉戎律，悲君为我曹。
S送从侄滁州觐省E:爱尔似龙媒，翩翩千里回。书从外氏学，竹自晋时栽。拥棹逢鸥舞，凭阑见雨来。上堂多庆乐，不醉莫停杯。
S酬孙侍御春日见寄E:经过里巷春，同是谢家邻。顾我觉衰早，荷君留醉频。松高犹覆草，鹤起暂萦尘。始悟达人志，患名非患贫。
S秋夜寄冯著作E:河汉净无云，鸿声此夜闻。素心难比石，苍鬓欲如君。露槿月中落，风萤池上分。何言千载友，同迹不同群。
S春思贻李方陵E:长安三月春，难别复难亲。不识冶游伴，多逢憔悴人。渐知欢澹薄，转觉老殷勤。去矣尽如此，此辞悲未陈。
S冬晓呈邻里E:终夜寝衣冷，开门思曙光。空阶一丛叶，华室四邻霜。望阙觉天迥，忆山愁路荒。途中一留滞，双鬓飒然苍。
S寄赠畅当山居E:古村荒石路，岁晏独言归。山雪厚三尺，社榆粗十围。虬龙宁守蛰，鸾鹤岂矜飞。君子固安分，毋听劳者讥。
S偶宿山中忆畅当E:深山夜雪晴，坐忆晓山明。读易罢三卷，弹琴当五更。薜萝枯有影，岩壑冻无声。此夕一相望，君应知我诚。
S行药前轩呈董山人E:不觉老将至，瘦来方自惊。朝昏多病色，起坐有劳声。腠暖苦肌痒，藏虚唯耳鸣。桑公富灵术，一为保馀生。
S喜从弟激初至E:儒服策羸车，惠然过我庐。叙年惭已长，称从意何疏。作吏清无比，为文丽有馀。应嗤受恩者，头白读兵书。
S寻贾尊师E:玉洞秦时客，焚香映绿萝。新传左慈诀，曾与右军鹅。井臼阴苔遍，方书古字多。成都今日雨，应与酒相和。
S宿澄上人院E:竹窗闻远水，月出似溪中。香覆经年火，幡飘后夜风。性昏知道晚，学浅喜言同。一悟归身处，何山路不通。
S题李沆林园E:古巷牛羊出，重门接柳阴。闲看入竹路，自有向山心。种药齐幽石，耕田到远林。愿同词赋客，得兴谢家深。
S过司空曙村居E:南北与山邻，蓬庵庇一身。繁霜疑有雪，枯草似无人。遂性在耕稼，所交唯贱贫。何言张掾傲，每重德璋亲。
S题杨虢县竹亭E:夜宿密公室，话馀将昼兴。绕阶三径雪，当户一池冰。家训资风化，心源隐政能。明朝复何见，莱草古沟塍。
S雪谤后逢李叔度E:相逢空握手，往事不堪思。见少情难尽，愁深语自迟。草生分路处，雨散出山时。强得宽离恨，唯当说后期。
S春日过李侍御E:高柳满春城，东园有鸟声。折花朝露滴，漱石野泉清。心许陶家醉，诗逢谢客呈。应怜末行吏，曾是鲁诸生。
S同耿湋宿陆澧旅舍E:当轩云月开，清夜故人杯。拥褐觉霜下，抱琴闻雁来。迎风君顾步，临路我迟回。双鬓共如此，此欢非易陪。
S题苗员外竹间亭E:高甃绝行尘，开帘似有春。风倾竹上雪，山对酒边人。步暖先逢日，书空远见邻。还同内斋暇，登赏及诸姻。
S题兴善寺后池E:隔窗栖白鹤，似与镜湖邻。月照何年树，花逢几遍人。岸莎青有路，苔径绿无尘。永愿容依止，僧中老此身。
S题云际寺上方E:松高萝蔓轻，中有石床平。下界水长急，上方灯自明。空门不易启，初地本无程。回步忽山尽，万缘从此生。
S同薛存诚登栖岩寺E:衰蹇步难前，上山如上天。尘泥来自晚，猿鹤到何先。万壑应孤磬，百花通一泉。苍苍此明月，下界正沈眠。
S冬日宴郭监林亭E:玉勒聚如云，森森鸾鹤群。据梧花罽接，沃盥石泉分。华味惭初识，新声喜尽闻。此山招老贱，敢不谢夫君。
S观袁修侍郎涨新池E:引水香山近，穿云复绕林。才闻篱外响，已觉石边深。满处侵苔色，澄来见柳阴。微风月明夜，知有五湖心。
S泊扬子江岸E:山映南徐暮，千帆入古津。鱼惊出浦火，月照渡江人。清镜催双鬓，沧波寄一身。空怜莎草色，长接故园春。
S江行次武昌县E:家寄五湖间，扁舟往复还。年年生白发，处处上青山。去国空知远，安身竟不闲。更悲江畔柳，长是北人攀。
S夜泊金陵E:圆月出高城，苍苍照水营。江中正吹笛，楼上又无更。洛下仍传箭，关西欲进兵。谁知五湖外，诸将但争名。
S秋晚山中别业E:树老野泉清，幽人好独行。去闲知路静，归晚喜山明。兰芰通荒井，牛羊出古城。茂陵秋最冷，谁念一书生。
S关口逢徐迈E:废寺连荒垒，那知见子真。关城夜有雪，冰渡晓无人。酒里唯多病，山中愿作邻。常闻兄弟乐，谁肯信家贫。
S山中咏古木E:高木已萧索，夜雨复秋风。坠叶鸣丛竹，斜根拥断蓬。半侵山色里，长在水声中。此地何人到，云门去亦通。
S送少微上人游蜀E:瓶钵绕禅衣，连宵宿翠微。树开巴水远，山晓蜀星稀。识遍中朝贵，多谙外学非。何当一传付，道侣愿知归。
S送宁国夏侯丞E:楚国青芜上，秋云似白波。五湖长路少，九派乱山多。谢守通诗宴，陶公许醉过。怃然饯离阻，年鬓两蹉跎。
S送袁偁E:谏猎名空久，多因病与贫。买书行几市，带雨别何人。客路山连水，军州日映尘。凄凉一分手，俱恨老相亲。
S罪所送苗员外上都E:谋身当议罪，宁遣友朋闻。祸近防难及，愁长事未分。寂寥惊远语，幽闭望归云。亲戚如相见，唯应泣向君。
S送李校书赴东川幕E:泥坂望青城，浮云与栈平。字形知国号，眉势识山名。编简尘封阁，戈鋋雪照营。男儿须聘用，莫信笔堪耕。
S至德中赠内兄刘赞E:时难访亲戚，相见喜还悲。好学年空在，从戎事已迟。听琴泉落处，步履雪深时。惆怅多边信，青山共有期。
S送何召下第后归蜀E:褒斜行客过，栈道响危空。路湿云初上，山明日正中。水程通海货，地利杂吴风。一别金门远，何人复荐雄。
S送郭判官赴振武E:黄河九曲流，缭绕古边州。鸣雁飞初夜，羌胡正晚秋。凄凉金管思，迢递玉人愁。七叶推多庆，须怀杀敌忧。
S春江夕望E:洞庭芳草遍，楚客莫思归。经难人空老，逢春雁自飞。东西兄弟远，存没友朋稀。独立还垂泪，天南一布衣。
S送元昱尉义兴E:欲成云海别，一夜梦天涯。白浪缘江雨，青山绕县花。风标当剧部，冠带称儒家。去矣谢亲爱，知予发已华。
S送乐平苗明府E:累职比柴桑，清秋入楚乡。一船灯照浪，两岸树凝霜。亭吏趋寒雾，山城敛曙光。无辞折腰久，仲德在鸳行。
S卧病书怀E:苦心三十载，白首遇艰难。旧地成孤客，全家赖钓竿。貌衰缘药尽，起晚为山寒。老病今如此，无人更问看。
S落第后归终南别业E:久为名所误，春尽始归山。落羽羞言命，逢人强破颜。交疏贫病里，身老是非间。不及东溪月，渔翁夜往还。
S舟中寒食E:寒食空江曲，孤舟渺水前。斗鸡沙鸟异，禁火岸花然。日霁开愁望，波喧警醉眠。因看数茎鬓，倍欲惜芳年。
S送宛丘任少府E:带绶别乡亲，东为千里人。俗讹唯竞祭，地古不留春。野戍云藏火，军城树拥尘。少年何所重，才子又清贫。
S送永阳崔明府E:鹤唳蒹葭晓，中流见楚城。浪清风乍息，山白月犹明。废路开荒木，归人种古营。悬闻正讹俗，邴曼更知名。
S新安江行E:江源南去永，野渡暂维梢。古戍悬鱼网，空林露鸟巢。雪晴山脊见，沙浅浪痕交。自笑无媒者，逢人作解嘲。
S酬刘员外月下见寄E:夜凉河汉白，卷箔出南轩。过月鸿争远，辞枝叶暗翻。独谣闻丽曲，缓步接清言。宣室思前席，行看拜主恩。
S寄都官刘员外E:旧宅平津邸，槐阴接汉宫。鸣驺驰道上，寒日直庐中。白雪歌偏丽，青云宦早通。悠然一缝掖，千里限清风。
S罢镜E:手中青铜镜，照我少年时。衰飒一如此，清光难复持。欲令孤月掩，从遣半心疑。纵使逢人见，犹胜自见悲。
S竹溪E:访竹越云崖，即林若溪绝。宁知修干下，漠漠秋苔洁。清光溢空曲，茂色临幽澈。采摘愧芳鲜，奉君岁暮节。
S赋得垣衣E:漠漠复霏霏，为君垣上衣。昭阳辇下草，应笑此生非。掩蔼青春去，苍茫白露稀。犹胜萍逐水，流浪不相依。
S送人流贬E:汉章虽约法，秦律已除名。谤远人多惑，官微不自明。霜风先独树，瘴雨失荒城。畴昔长沙事，三年召贾生。
S送人南归E:人言下江疾，君道下江迟。五月江路恶，南风惊浪时。应知近家喜，还有异乡悲。无奈孤舟夕，山歌闻竹枝。
S水亭夜坐赋得晓雾E:月落寒雾起，沈思浩通川。宿禽啭木散，山泽一苍然。漠漠沙上路，沄沄洲外田。犹当依远树，断续欲穷天。
S入南山至全师兰若E:木陨水归壑，寂然无念心。南行有真子，被褐息山阴。石路瑶草散，松门寒景深。吾师亦何爱，自起定中吟。
S送韩将军还边E:白马羽林儿，扬鞭薄暮时。独将轻骑出，暗与伏兵期。雨雪移军远，旌旗上垄迟。圣心戎寄重，未许让恩私。
S春行E:侍臣朝谒罢，戚里自相过。落日青丝骑，春风白纻歌。恩承三殿近，猎向五陵多。归路南桥望，垂杨拂细波。
S寻纪道士偶会诸叟E:山阴寻道士，映竹羽衣新。侍坐双童子，陪游五老人。水花松下静，坛草雪中春。见说桃源洞，如今犹避秦。
S同萧炼师宿太乙庙E:微月空山曙，春祠谒少君。落花坛上拂，流水洞中闻。酒引芝童奠，香馀桂子焚。鹤飞将羽节，遥向赤城分。
S送同落第者东归E:东门有行客，落日满前山。圣代谁知者，沧洲今独还。片云归海暮，流水背城闲。余亦依嵩颍，松花深闭关。
S送柳判官赴振武E:边庭汉仪重，旌甲似云中。虏地山川壮，单于鼓角雄。关寒塞榆落，月白胡天风。君逐嫖姚将，麒麟有战功。
S喜见外弟又言别E:十年离乱后，长大一相逢。问姓惊初见，称名忆旧容。别来沧海事，语罢暮天钟。明日巴陵道，秋山又几重。
S献刘济E:草绿古燕州，莺声引独游。雁归天北畔，春尽海西头。向日花偏落，驰年水自流。感恩知有地，不上望京楼。
S哭柏岩禅师E:遍与傍人别，临终尽不愁。影堂谁为扫，坐塔自看修。白日钟边晚，青苔钵上秋。天涯禅弟子，空到柏岩游。
S赴邠宁留别E:身承汉飞将，束发即言兵。侠少何相问，从来事不平。黄云断朔吹，白雪拥沙城。幸应边书募，横戈会取名。
S紫骝马E:争场看斗鸡，白鼻紫骝嘶。漳水春闺晚，丛台日向低。歇鞍珠作汗，试剑玉如泥。为谢红梁燕，年年妾独栖。
S送客归振武E:骏马事轻车，军行万里沙。胡山通嗢落，汉节绕浑邪。桂满天西月，芦吹塞北笳。别离俱报主，路极不为赊。
S归山招王逵E:日长原野静，杖策步幽巘。雉雊麦苗阴，蝶飞溪草晚。我生好闲放，此去殊未返。自是君不来，非关故山远。
S芜城E:昔人登此地，丘陇已前悲。今日又非昔，春风能几时。风吹城上树，草没城边路。城里月明时，精灵自来去。
S荆州泊E:南楼西下时，月里闻来棹。桂水舳舻回，荆州津济闹。移帷望星汉，引带思容貌。今夜一江人，唯应妾身觉。
S春游乐E:游童苏合弹，倡女蒲葵扇。初日映城时，相思忽相见。褰裳蹋路草，理鬓回花面。薄暮不同归，留情此芳甸。
S千里思E:凉州风月美，遥望居延路。泛泛下天云，青青缘塞树。燕山苏武上，海岛田横住。更是草生时，行人出门去。
S送从叔赴洪州E:荣家兼佐幕，叔父似还乡。王粲名虽重，郄超髯未长。鸣桡过夏口，敛笏见浔阳。后夜相思处，中庭月一方。
S关山月E:露湿月苍苍，关头榆叶黄。回轮照海远，分彩上楼长。水冻频移幕，兵疲数望乡。只应城影外，万里共胡霜。
S度关山E:雁塞日初晴，狐关雪复平。危楼缘广漠，古窦傍长城。拂剑金星出，弯弧玉羽鸣。谁知系虏者，贾谊是书生。
S雨雪曲E:天山一丈雪，杂雨夜霏霏。湿马胡歌乱，经烽汉火微。丁零苏武别，疏勒范羌归。若看关头下，长榆叶定稀。
S春游乐E:柘弹连钱马，银钩妥堕鬟。摘桑春陌上，踏草夕阳间。意合辞先露，心诚貌却闲。明朝若相忆，云雨出巫山。
S山下泉E:碧水映丹霞，溅溅度浅沙。暗通山下草，流出洞中花。净色和云落，喧声绕石斜。明朝更寻去，应到阮郎家。
S与郑锡游春E:东门垂柳长，回首独心伤。日暖临芳草，天晴忆故乡。映花莺上下，过水蝶飞扬。借问同行客，今朝泪几行。
S题从叔沆林园E:阮宅闲园暮，窗中见树阴。樵歌依远草，僧语过长林。鸟哢花间曲，人弹竹里琴。自嫌身未老，已有住山心。
S送少微上人入蜀E:削发本求道，何方不是归。松风开法席，江月濯禅衣。飞阁蝉鸣早，漫天客过稀。戴颙常执笔，不觉此身非。
S雨后游辋川E:骤雨归山尽，颓阳入辋川。看虹登晚墅，踏石过青泉。紫葛藏仙井，黄花出野田。自知无路去，回步就人烟。
S送客往湘江E:识君年已老，孤棹向潇湘。素发临高镜，清晨入远乡。三山分夏口，五两映涔阳。更逐巴东客，南行泪几行。
S送友人游蜀E:嘉陵天气好，百里见双流。帆影缘巴字，钟声出汉州。绿原春草晚，青木暮猿愁。本是风流地，游人易白头。
S送友人游江东E:江上花开尽，南行见杪春。鸟声悲古木，云影入通津。返景斜连草，回潮暗动蘋。谢公今在郡，应喜得诗人。
S过宋州E:睢阳陷虏日，外绝救兵来。世乱忠臣死，时清明主哀。荒郊春草遍，故垒野花开。欲为将军哭，东流水不回。
S逢王泌自东京至E:逢君自乡至，雪涕问田园。几处生乔木，谁家在旧村。山峰横二室，水色映千门。愁见游从处，如今花正繁。
S山中期吉中孚E:行人路不同，花落到山中。水暗蒹葭雾，月明杨柳风。年华惊已掷，志业飒然空。何必龙钟后，方期事远公。
S赋得山泉送房造E:泉水山边去，高人月下看。润松秋色净，落涧夜声寒。委曲穿深竹，潺湲过远滩。圣朝无隐者，早晚罢渔竿。
S宿兴善寺后堂池E:草堂高树下，月向后池生。野客如僧静，新荷共水平。锦鳞沉不食，绣羽乱相鸣。即事思江海，谁能万里行。
S忆皎然上人E:未得从师去，人间万事劳。云门不可见，山木已应高。向日开柴户，惊秋问敝袍。何由宿峰顶，窗里望波涛。
S赠衡岳隐禅师E:旧住衡州寺，随缘偶北来。夜禅山雪下，朝汲竹门开。半偈传初尽，群生意未回。唯当与樵者，杖锡入天台。
S晚游东田寄司空曙E:暮来思远客，独立在东田。片雨无妨景，残虹不映天。别愁逢夏果，归兴入秋蝉。莫作隳官意，陶潜未必贤。
S题崔端公园林E:上士爱清辉，开门向翠微。抱琴看鹤去，枕石待云归。野坐苔生席，高眠竹挂衣。旧山东望远，惆怅暮花飞。
S早春夜集耿拾遗宅E:如何逋客会，忽在侍臣家。新草犹停雪，寒梅未放花。衔杯鸡欲唱，逗月雁应斜。年齿俱憔悴，谁堪故国赊。
S归山与酒徒别E:野客本无事，此来非有求。烦君徵乐饯，未免忆山愁。红烛侵明月，青娥促白头。童心久已尽，岂为艳歌留。
S韦员外东斋看花E:入花凡几步，此树独相留。发艳红枝合，垂烟绿水幽。并开偏觉好，未落已成愁。一到芳菲下，空招两鬓秋。
S边头作E:邠郊泉脉动，落日上城楼。羊马水草足，羌胡帐幕稠。射雕过海岸，传箭怯边州。何事归朝将，今年又拜侯。
S宿深上人院听远泉E:泉声宜远听，入夜对支公。断续来方尽，潺湲咽又通。何年出石下，几里在山中。君问穷源处，禅心与此同。
S茂陵村行赠何兆E:春天黄鸟啭，野径白云间。解带依芳草，支颐想故山。人行九州路，树老五陵间。谁道临邛远，相如自忆还。
S送友人还洛E:去国渡关河，蝉鸣古树多。平原正超忽，行子复蹉跎。去事不可想，旧游难再过。何当嵩岳下，相见在烟萝。
S送戴徵士还山E:柔桑锦臆雉，相送到烟霞。独隐空山里，闲门几树花。草生杨柳岸，鸟啭竹林家。不是谋生拙，无为末路赊。
S送丁少府往唐上E:因君灞陵别，故国一回看。共食田文饭，先之梅福官。江风转日暮，山月满潮寒。不得同舟望，淹留岁月阑。
S赠李龟年E:青春事汉主，白首入秦城。遍识才人字，多知旧曲名。风流随故事，语笑合新声。独有垂杨树，偏伤日暮情。
S送郭补阙归江阳E:东门春尚浅，杨柳未成阴。雁影愁斜日，莺声怨故林。隋宫江上远，梁苑雪中深。独有怀归客，难为欲别心。
S宿山寺思归E:僧房秋雨歇，愁卧夜更深。欹枕闻鸿雁，回灯见竹林。归萤入草尽，落月映窗沉。拭泪无人觉，长谣向壁阴。
S送客赋得巴江夜猿E:巴水天边路，啼猿伤客情。迟迟云外尽，杳杳树中生。残月暗将落，空霜寒欲明。楚人皆掩泪，闻到第三声。
S秋日忆暕上人E:一从持钵别，更未到人间。好静居贫寺，遗名弃近山。雨前缝百衲，叶下闭重关。若便浔阳去，须将旧客还。
S寄上舍人叔E:车马朝初下，看山忆独寻。会知逢水尽，且爱入云深。残雨开斜日，新蝉发迥林。阮咸虽别巷，遥识此时心。
S送古之奇赴安西幕E:畴昔十年兄，相逢五校营。今宵举杯酒，陇月见军城。堠火经阴绝，边人接晓行。殷勤送书记，强虏几时平。
S送丘丹归江东E:故山霜落久，才子忆荆扉。旅舍寻人别，秋风逐雁归。梦愁枫叶尽，醉惜菊花稀。肯学求名者，经年未拂衣。
S卧病寄苗员外E:故人初未贵，相见得淹留。一自朝天去，因成计日游。月明应独醉，叶下肯同愁。因恨刘桢病，空园卧见秋。
S题郑少府林园E:谢家今日晚，词客愿抽毫。枥马方回影，池鹅正理毛。竹筒传水远，麈尾坐僧高。独有宗雷贱，过君著敝袍。
S送吉中孚拜官归业E:南入华阳洞，无人古树寒。吟诗开旧帙，带绶上荒坛。因病求归易，沾恩更隐难。孟宗应献鲊，家近守渔官。
S赠赵神童E:圣朝殊汉令，才子少登科。每见先鸣早，常惊后进多。独居方寂寞，相对觉蹉跎。不是通家旧，频劳文举过。
S宿云际寺赠深上人E:暂别青蓝寺，今来发欲斑。独眠孤烛下，风雨在前山。坏宅终须去，空门不易还。支公有方便，一愿启玄关。
S山中期张芬不至E:石堤春草碧，双燕向西飞。怅望云天暮，佳人何处归。药栏虫网遍，苔井水痕稀。谁道嵇康懒，山中自掩扉。
S寄畅当E:麦秀草芊芊，幽人好昼眠。云霞生岭上，猿鸟下床前。颜子方敦行，支郎久住禅。中林轻暂别，约略已经年。
S送义兴元少府E:逢君惠连第，初命便光辉。已得群公祖，终妨太傅讥。路长人反顾，草断燕回飞。本是江南客，还同衣锦归。
S卧病别郑锡E:病来喜无事，多卧竹林间。此日一相见，明朝还掩关。幽人爱芳草，志士惜颓颜。岁晏不我弃，期君在故山。
S书志赠畅当E:少喜神仙术，未去已蹉跎。壮志一为累，浮生事渐多。衰颜不相识，岁暮定相过。请问宗居士，君其奈老何。
S送郑宥入蜀迎觐E:宁亲西陟险，君去异王阳。在世谁非客，还家即是乡。剑门千转尽，巴水一支长。请语愁猿道，无烦促泪行。
S送王少府游河南E:马卿方失意，东去谒诸侯。过宋人应少，游梁客独愁。鸟翻千室暮，蝉急两河秋。仆本无媒者，因君泪亦流。
S卧病寄阎寀E:病中贪好景，强步出幽居。紫葛垂山径，黄花绕野渠。荒林飞老鹤，败堰过游鱼。纵忆同年友，无人可寄书。
S归山居寄钱起E:怅望青山下，回头泪满巾。故乡多古树，落日少行人。发鬓将回色，簪缨未到身。谁知武陵路，亦有汉家臣。
S晓发瓜州E:晓发悲行客，停桡独未前。寒江半有月，野戍渐无烟。棹唱临高岸，鸿嘶发远田。谁知避徒御，对酒一潸然。
S江上喜逢司空文明E:秦人江上见，握手泪沾巾。落日见秋草，暮年逢故人。非夫长作客，多病浅谋身。台阁旧亲友，谁曾见苦辛。
S同苗发慈恩寺避暑E:追凉寻宝刹，畏日望璇题。卧草同鸳侣，临池似虎溪。树闲人迹外，山晚鸟行西。若问无心法，莲花隔淤泥。
S送张少府赴夏县E:虽为州县职，还欲抱琴过。树古闻风早，山枯见雪多。鸡声连绛市，马色傍黄河。太守新临郡，还逢五袴歌。
S送成都韦丞还蜀E:蜀门云树合，高栈有猿愁。驱传加新命，之官向旧游。晨装逢酒雨，夜梦见刀州。远别长相忆，当年莫滞留。
S晚秋旅舍寄苗员外E:争途苦不前，贫病遂连牵。向暮同行客，当秋独长年。晚花唯有菊，寒叶已无蝉。吏部逢今日，还应瓮下眠。
S送惟良上人归润州E:拟诗偏不类，又送上人归。寄世同高鹤，寻仙称坏衣。雨行江草短，露坐海帆稀。正被空门缚，临岐乞解围。
S送何兆下第还蜀E:重江不可涉，孤客莫晨装。高木莎城小，残星栈道长。袅猿枫子落，过雨荔枝香。劝尔成都住，文翁有草堂。
S送友人宰湘阴E:从宦舟行远，浮湘又入闽。蒹葭无朔雁，柽栝有蛮神。传吏闲调象，山精暗讼人。唯须千树橘，暂救李衡贫。
S送元晟归江东旧居E:泽国舟车接，关门雨雪乖。春天行故楚，夜月下清淮。讲易居山寺，论诗到郡斋。蒋家人暂别，三路草连阶。
S送黎少府赴阳翟E:诗礼称才子，神仙是丈人。玉山那惜醉，金谷已无春。白马如风疾，青袍夺草新。不嫌鸣吠客，愿用百年身。
S送夏侯审游蜀E:西望烟绵树，愁君上蜀时。同林息商客，隔栈见罛师。石滑羊肠险，山空杜宇悲。琴心正幽怨，莫奏凤凰诗。
S单推官厅前双桐咏E:封植因高兴，孤贞契素期。由来得地早，何事结花迟。叶重凝烟后，条寒过雨时。还同李家树，争赋角弓诗。
S送宋校书赴宣州幕E:浮舟压芳草，容裔逐江春。远避看书吏，行当入幕宾。夜潮冲老树，晓雨破轻蘋。鸳鹭多伤别，栾家德在人。
S送赵给事侄尉丹阳E:太傅怜群从，门人亦贱回。入官先爱子，赐酒许同杯。淮海春多雨，蒹葭夜有雷。遥知拜庆后，梅尉称仙才。
S宿瓜洲寄柳中庸E:怀人同不寐，清夜起论文。月魄正出海，雁行斜上云。寒潮来滟滟，秋叶下纷纷。便送江东去，徘徊只待君。
S冬夜集张尹后阁E:乘龟兼戴豸，白面映朱衣。安石还须起，泉明不得归。应门常吏在，登席旧寮稀。远客长先醉，那知亚相威。
S晚次巴陵E:雪后柳条新，巴陵城下人。烹鱼邀水客，载酒奠山神。云去低斑竹，波回动白蘋。不堪逢楚老，日暮正江春。
S送荀道士归庐山E:先生归有处，欲别笑无言。绿水到山口，青林连洞门。月明寻石路，云霁望花源。早晚还乘鹤，悲歌向故园。
S送张淑归觐叔父E:日惨长亭暮，天高大泽闲。风中闻草木，雪里见江山。马向塞云去，人随古道还。阮家今夜乐，应在竹林间。
S送郭参军赴绛州E:登车君莫望，故绛柳条春。蒲泽逢胡雁，桃源见晋人。佐军髯尚短，掷地思还新。小谢常携手，因之醉路尘。
S送袁稠游江南E:江南衰草遍，十里见长亭。客去逢摇落，鸿飞入杳冥。空城寒雨细，深院晓灯青。欲去行人起，徘徊恨酒醒。
S送夏中丞赴宁国任E:楚县入青枫，长江一派通。板桥寻谢客，古邑事陶公。片雨收山外，连云上汉东。陆机犹滞洛，念子望南鸿。
S送卫雄下第归同州E:不才先上第，词客却空还。边地行人少，平芜尽日闲。一蝉陂树里，众火陇云间。羡汝归茅屋，书窗见远山。
S送单少府赴扶风E:少年趋盛府，颜色比花枝。范匄非童子，杨修岂小儿。叨陪丈人行，常恐阿戎欺。此去云霄近，看君逸足驰。
S题山中别业E:旧宅在山中，闲门与寺通。往来黄叶路，交结白头翁。晚笋难成竹，秋花不满丛。生涯只粗粝，吾岂讳言穷。
S送新城戴叔伦明府E:遥想隋堤路，春天楚国情。白云当海断，青草隔淮生。雁起斜还直，潮回远复平。莱芜不可到，一醉送君行。
S送雍丘任少府E:丛车饯才子，路走许东偏。远水同春色，繁花胜雪天。鸟行侵楚邑，树影向殷田。莫学生乡思，梅真正少年。
S送雍郢州E:厌郎思出守，遂领汉东军。望月逢殷浩，缘江送范云。城闲烟草遍，浦迥雪林分。谁伴楼中宿，吟诗估客闻。
S寄王密卿E:酒乐今年少，僧期近日频。买山多为竹，卜宅不缘贫。志业归初地，文章寄此身。嵇康虽有病，犹得见情人。
S代村中老人答E:京洛风尘后，村乡烟火稀。少年曾失所，衰暮欲何依。夜静临江哭，天寒踏雪归。时清应不见，言罢泪盈衣。
S赠故将军E:平生在边日，鞍马若星流。独出间千里，相知满九州。恃功凌主将，作气见王侯。谁道廉颇老，犹能报远雠。
S酬晋侍御见寄E:野客蒙诗赠，殊恩欲报难。本求文举识，不在子真官。细雨双林暮，重阳九日寒。贫斋一丛菊，愿与上宾看。
S送铜泽王归城E:昔闻公族出，其从亦高车。为善唯求乐，分贫必及疏。身承汉枝叶，手习鲁诗书。尚说无功德，三年在石渠。
S江上别柳中庸E:秦人江上见，握手便沾衣。近日相知少，往年亲故稀。远游何处去，旧业几时归。更向巴陵宿，堪闻雁北飞。
S送窦兵曹E:梨花开上苑，游女著罗衣。闻道情人怨，应须走马归。御桥迟日暖，官渡早莺稀。莫遣佳期过，看看蝴蝶飞。
S奉送宋中丞使河源E:东周遣戍役，才子欲离群。部领河源去，悠悠陇水分。笳声悲塞草，马首渡关云。辛苦逢炎热，何时及汉军。
S送王羽林往秦州E:秦州贵公子，汉日羽林郎。事主来中禁，荣亲上北堂。輶车花拥路，宝剑雪生光。直扫三边靖，承恩向建章。
S送友入关E:闻君帝城去，西望一沾巾。落日见秋草，暮年逢故人。非才长作客，有命懒谋身。近更婴衰疾，空思老汉滨。
S代宗挽歌E:祖庭三献罢，严卫百灵朝。警跸移前殿，宫车上渭桥。寒霜凝羽葆，野吹咽笳箫。已向新京兆，谁云天路遥。
S早春夜望E:旧雪逐泥沙，新雷发草芽。晓霜应傍鬓，夜雨莫催花。行矣前途晚，归与故国赊。不劳报春尽，从此惜年华。
S宴伊东岸E:晴洲无远近，一树一潭春。芳草留归骑，朱樱掷舞人。空花对酒落，小翠隔林新。竟日皆携手，何由遇此辰。
S宿洞庭E:白水连天暮，洪波带日流。风高云梦夕，月满洞庭秋。沙上渔人火，烟中贾客舟。西园与南浦，万里共悠悠。
S江上赛神E:疏鼓应繁丝，送神归九疑。苍龙随赤凤，帝子上天时。骤雨归山疾，长江下日迟。独怜游宦子，今夜泊天涯。
S山居酬韦苏州见寄E:孤柴泄烟处，此中山叟居。观云宁有事，耽酒讵知馀。水定鹤翻去，松歌峰俨如。犹烦使君问，更欲结深庐。
S偶宴西蜀摩诃池E:珍木郁清池，风荷左右披。浅觞宁及醉，慢舸不知移。荫簟流光冷，凝簪照影欹。胡为独羁者，雪涕向涟漪。
S奉送杜中丞赴洪州E:诏出凤凰宫，新恩连帅雄。江湖经战阵，草木待仁风。豪右贪威爱，纡繁德简通。多惭君子顾，攀饯路尘中。
S蒲中道中二首E:苍苍中条山，厥形极奇磈。我欲涉其崖，濯足黄河水。古刹栖柿林，绿阴覆苍瓦。岁晏来品题，拾叶总堪写。
S宿潭上二首E:夜潭有仙舸，与月当水中。嘉宾爱明月，游子惊秋风。青蒲野陂水，白露明月天。中夜秋风起，心事坐潸然。
S早春E:献岁春犹浅，园林未尽开。雪和新雨落，风带旧寒来。听鸟闻归雁，看花识早梅。生涯知几日，更被一年催。
S长安春夜宿开元观E:霓裳下晚烟，留客杏花前。遍问人寰事，新从洞府天。长松皆扫月，老鹤不知年。为说蓬瀛路，云涛几处连。
S晚泊江戍E:旅棹依遥戍，清湘急晚流。若为南浦宿，逢此北风秋。云月孤鸿晚，关山几路愁。年年不得意，零落对沧洲。
S巴江雨夜E:五岭天无雁，三巴客问津。纷纷轻汉暮，漠漠暗江春。青草连湖岸，繁花忆楚人。芳菲无限路，几夜月明新。
S边塞行E:九原临得水，双足是重城。独许为儒老，相怜从骑行。细丛榆塞迥，高点雁山晴。圣主嗤炎汉，无心自勒兵。
S乐游园望月E:炎灵全盛地，明月半秋时。今古人同望，盈亏节暗移。彩凝双月迥，轮度八川迟。共惜鸣珂去，金波送酒卮。
S送别E:樽酒邮亭暮，云帆驿使归。野鸥寒不起，川雨冻难飞。吴会家移遍，轩辕梦去稀。姓杨皆足泪，非是强沾衣。
S送客东归E:君向古营州，边风战地愁。草青缦别路，柳亚拂孤楼。人意伤难醉，莺啼咽不流。芳菲只合乐，离思返如秋。
S送客归湖南E:湖南树色尽，了了辨潭州。雨散今为别，云飞何处游。情来偏似醉，泪迸不成流。那向萧条路，缘湘篁竹愁。
S送客归淮南E:画舫照河堤，暄风百草齐。行丝直网蝶，去燕旋遗泥。郡向高天近，人从别路迷。非关御沟上，今日各东西。
S春情E:旧宅洛川阳，曾游游侠场。水添杨柳色，花绊绮罗香。赵瑟多愁曲，秦家足艳妆。江潭远相忆，春梦不胜长。
S秋夜听捣衣E:砧杵闻秋夜，裁缝寄远方。声微渐湿露，响细未经霜。兰牖唯遮树，风帘不碍凉。云中望何处，听此断人肠。
S从军行E:都尉出居延，强兵集五千。还将张博望，直救范祁连。汉卒悲箫鼓，胡姬湿采旃。如今意气尽，流泪挹流泉。
S和直禁省E:宵直丹宫近，风传碧树凉。漏稀银箭滴，月度网轩光。凤诏裁多暇，兰灯梦更长。此时颜范贵，十步旧连行。
S送人出塞E:北风吹雨雪，举目已凄凄。战鬼秋频哭，征鸿夜不栖。沙平关路直，碛广郡楼低。此去非东鲁，人多事鼓鼙。
S寻僧元皎因病E:此僧迷有著，因病得寻师。话尽山中事，归当月上时。高松连寺影，亚竹入窗枝。闲忆草堂路，相逢非素期。
S夜泊渭津E:飘飘东去客，一宿渭城边。远处星垂岸，中流月满船。凉归夜深簟，秋入雨馀天。渐觉家山小，残程尚几年。
S晚夏逢友人E:一别同袍友，相思已十年。长安多在客，久病忽闻蝉。骤雨才沾地，阴云不遍天。微凉堪话旧，移榻晚风前。
S别谪者E:此地闻犹恶，人言是所之。一家书绝久，孤驿梦成迟。八月三湘道，闻猿冒雨时。不须祠楚相，臣节转堪疑。
S行思E:千里岂云去，欲归如路穷。人间无暇日，马上又秋风。破月衔高岳，流星拂晓空。此时皆在梦，行色独匆匆。
S感怀题从舅宅E:郄家庭树下，几度醉春风。今日花还发，当时事不同。流言应未息，直道竟难通。徒遣相思者，悲歌向暮空。
S与友人会E:蝉吟槐蕊落，的的是愁端。病觉离家远，贫知处事难。真交无所隐，深语有馀欢。未必闻歌吹，羁心得暂宽。
S奉酬韦滁州寄示E:淮扬为郡暇，坐惜流芳歇。散怀累榭风，清暑澄潭月。陪燕辞三楚，戒途绵百越。非当远别离，雅奏何由发。
S梅里旅夕E:沧洲东望路，旅棹怆羁游。枫浦蝉随岸，沙汀鸥转流。露天星上月，水国夜生秋。谁忍持相忆，南归一叶舟。
S钟陵雪夜酬友人E:穷腊催年急，阳春怯和歌。残灯闪壁尽，夜雪透窗多。归路山川险，游人梦寐过。龙洲不可泊，岁晚足惊波。知
S润州水楼E:归心不可留，雪桂一丛秋。叶雨空江月，萤飞白露洲。野蝉依独树，水郭带孤楼。遥望山川路，相思万里游。
S江上秋月E:陇雁送乡心，羁情属岁阴。惊秋黄叶遍，愁暮碧云深。月色吴江上，风声楚木林。交亲几重别，归梦并愁侵。
S阁前双槿E:群玉开双槿，丹荣对绛纱。含烟疑出火，隔雨怪舒霞。向晚争辞蕊，迎朝斗发花。非关后桃李，为欲继年华。
S送永阳崔明府E:古国群舒地，前当桐柏关。连绵江上雨，稠叠楚南山。沙馆行帆息，枫洲候吏还。乘篮若有暇，精舍在林间。
S送曹三同猗游山寺E:山蹋青芜尽，凉秋古寺深。何时得连策，此夜更闻琴。穷水云同穴，过僧虎共林。殷勤如念我，遗尔挂冠心。
S送崔校书赴梓幕E:碧峰天柱下，鼓角镇南军。管记催飞檄，蓬莱辍校文。栈霜朝似雪，江雾晚成云。想出褒中望，巴庸方路分。
S送夔州班使君E:鱼国巴庸路，麾幢汉守过。晓樯争市隘，夜鼓祭神多。云白当山雨，风清满峡波。夷陵旧人吏，犹诵两岐歌。知
S送菊潭王明府E:业成洙泗客，皓发著儒衣。一与游人别，仍闻带印归。林多宛地古，云尽汉山稀。莫爱浔阳隐，嫌官计亦非。
S送太易上人赴东洛E:遥见登山处，青芜雪后春。云深岳庙火，寺宿洛阳人。饵药将斋折，唯诗与道亲。凡经几回别，麈尾不离身。
S早春游慈恩南池E:山寺临池水，春愁望远生。蹋桥逢鹤起，寻竹值泉横。新柳丝犹短，轻蘋叶未成。还如虎溪上，日暮伴僧行。
S雨夜见投之作E:出户繁星尽，池塘暗不开。动衣凉气度，遰树远声来。灯外初行电，城隅偶隐雷。因知谢文学，晓望比尘埃。
S病中寄郑十六兄E:倦枕欲徐行，开帘秋月明。手便筇杖冷，头喜葛巾轻。绿草前侵水，黄花半上城。虚消此尘景，不见十年兄。
S送严使君游山E:家楚依三户，辞州选一钱。酒杯同寄世，客棹任销年。赤烧兼山远，青芜与浪连。青春明月夜，知上鄂君船。
S送柳震归蜀E:白日双流静，西看蜀国春。桐花能乳鸟，竹节竞祠神。蹇步徒相望，先鞭不可亲。知从江仆射，登榻更何人。
S送乐平苗明府E:天际山多处，东安古邑深。绿田通竹里，白浪隔枫林。诗有江僧和，门唯越客寻。应将放鱼化，一境表吾心。知
S赠送郑钱二郎中E:梅含柳已动，昨日起东风。惆怅心徒壮，无如鬓作翁。百年飘若水，万绪尽归空。何可宗禅客，迟回岐路中。
S云阳寺石竹花E:一自幽山别，相逢此寺中。高低俱出叶，深浅不分丛。野蝶难争白，庭榴暗让红。谁怜芳最久，春露到秋风。
S送高胜重谒曹王E:江上青枫岸，阴阴万里春。朝辞郢城酒，暮见洞庭人。兴比乘舟访，恩怀倒屣亲。想君登旧榭，重喜扫芳尘。
S闲园书事招畅当E:闻蝉昼眠后，欹枕对蓬蒿。羸病懒寻戴，田园方咏陶。傍檐虫挂静，出树蝶飞高。惆怅临清镜，思君见鬓毛。
S过钱员外E:为郎头已白，迹向市朝稀。移病居荒宅，安贫著败衣。野园随客醉，雪寺伴僧归。自说东峰下，松萝满故扉。知
S赠庾侍御E:年少身无累，相逢忆此时。雪过云寺宿，酒向竹园期。白发今催老，清琴但起悲。唯应逐宗炳，内学愿为师。
S赠李端E:共忆南浮日，登高望若何。楚田湖草远，江寺海榴多。载酒寻山宿，思人带雪过。东西几回别，此会各蹉跎。
S送流人E:闻说南中事，悲君重窜身。山村枫子鬼，江庙石郎神。童稚留荒宅，图书托故人。青门好风景，为尔一沾巾。
S送郎使君赴郢州E:使君持节去，云水满前程。楚寺多连竹，江樯远映城。登楼向月望，赛庙傍山行。若动思乡咏，应贻谢步兵。
S贼平后送人北归E:世乱同南去，时清独北还。他乡生白发，旧国见青山。晓月过残垒，繁星宿故关。寒禽与衰草，处处伴愁颜。
S送乔广下第归淮南E:遥想长淮尽，荒堤楚路斜。戍旌标白浪，罟网入青葭。啼鸟仍临水，愁人更见花。东堂一枝在，为子惜年华。
S风筝E:高风吹玉柱，万籁忽齐飘。飒树迟难度，萦空细渐销。松泉鹿门夜，笙鹤洛滨朝。坐与真僧听，支颐向寂寥。
S闲居寄苗发E:渐向浮生老，前期竟若何。独身居处静，永夜坐时多。厌逐青林客，休吟白雪歌。支公有遗寺，重与谢安过。
S送王先生归南山E:儒中年最老，独有济南生。爱子方传业，无官自耦耕。竹通山舍远，云接雪田平。愿作门人去，相随隐姓名。知
S寄天台秀师E:天台瀑布寺，传有白头师。幻迹示羸病，空门无住持。雪晴看鹤去，海夜与龙期。永愿亲瓶屦，呈功得问疑。
S送夏侯审赴宁国E:青圻连白浪，晓日渡南津。山叠陵阳树，舟多建业人。烟霞高占寺，枫竹暗停神。如接玄晖集，江丞独见亲。
S送卢使君赴夔州E:铙管随旌旆，高秋远上巴。白波连雾雨，青壁断蒹葭。凭几双童静，登楼万井斜。政成知变俗，当应画轮车。
S夜闻回雁E:雁响天边过，高高望不分。飕飗传细雨，嘹唳隔长云。散向谁家尽，归来几客闻。还将今夜意，西海话苏君。
S赋得的的帆向浦E:向浦参差去，随波远近还。初移芳草里，正在夕阳间。隐映回孤驿，微明出乱山。向空看不尽，归思满江关。
S故郭婉仪挽歌E:一日辞秦镜，千秋别汉宫。岂唯泉路掩，长使月轮空。苦色凝朝露，悲声切暝风。婉仪馀旧德，仍载礼经中。
S送吉校书东归E:少年芸阁吏，罢直暂归休。独与亲知别，行逢江海秋。听猿看楚岫，随雁到吴洲。处处园林好，何人待子猷。
S早春游望E:东风春未足，试望秦城曲。青草状寒芜，黄花似秋菊。壮将欢共去，老与悲相逐。独作游社人，暮过威辇宿。
S送郑明府贬岭南E:青枫江色晚，楚客独伤春。共对一尊酒，相看万里人。猜嫌成谪宦，正直不防身。莫畏炎方久，年年雨露新。
S下武昌江行望涔阳E:悠悠次楚乡，楚口下涔阳。雪隐洲渚暗，沙高芦荻黄。渔人共留滞，水鸟自喧翔。怀土年空尽，春风又淼茫。
S送史申之峡州E:峡口巴江外，无风浪亦翻。蒹葭新有雁，云雨不离猿。行客思乡远，愁人赖酒昏。檀郎好联句，共滞谢家门。
S送王闰E:相送临寒水，苍然望故关。江芜连梦泽，楚雪入商山。话我他年旧，看君此日还。因将自悲泪，一洒别离间。
S江园书事寄卢纶E:种柳南江边，闭门三四年。艳花那胜竹，凡鸟不如蝉。嗜酒渐婴渴，读书多欲眠。平生故交在，白首远相怜。
S送郑况往淮南E:西楚见南关，苍苍落日间。云离大雷树，潮入秣陵山。登戍因高望，停桡放溜闲。陈公有贤榻，君去岂空还。
S题江陵临沙驿楼E:江天清更愁，风柳入江楼。雁惜楚山晚，蝉知秦树秋。凄凉多独醉，零落半同游。岂复平生意，苍然兰杜洲。
S送张弋E:拥棹江天旷，苍然下郢城。冰霜葭菼变，云泽鹧鸪鸣。酒倦临流醉，人逢置榻迎。尝闻藉东观，不独鲁诸生。
S送僧无言归山E:袈裟出尘外，山径几盘缘。人到白云树，鹤沉青草田。龛泉朝请盥，松籁夜和禅。自昔闻多学，逍遥注一篇。
S送史泽之长沙E:谢脁怀西府，单车触火云。野蕉依戍客，庙竹映湘君。梦渚巴山断，长沙楚路分。一杯从别后，风月不相闻。
S田家E:田家喜雨足，邻老相招携。泉溢沟塍坏，麦高桑柘低。呼儿催放犊，宿客待烹鸡。搔首蓬门下，如将轩冕齐。
S送卢堪E:羁贫不易去，此日始西东。旅舍秋霖叶，行人寒草风。酒醒馀恨在，野饯暂游同。莫使祢生刺，空留怀袖中。
S送柳震入蜀E:粉堞连青气，喧喧杂万家。夷人祠竹节，蜀鸟乳桐花。酒报新丰景，琴迎抵峡斜。多闻滞游客，不似在天涯。
S送刘侍御E:狱成收夜烛，整豸出登车。黄叶辞荆楚，青山背汉初。早朝新羽卫，晚下步徒胥。应念长沙谪，思乡不食鱼。
S送庞判官赴黔中E:天远风烟异，西南见一方。乱山来蜀道，诸水出辰阳。堆案青油暮，看棋画角长。论文谁可制，记室有何郎。
S送人游岭南E:万里南游客，交州见柳条。逢迎人易合，时日酒能消。浪晓浮青雀，风温解黑貂。囊金如未足，莫恨故乡遥。
S送曹同椅E:青春三十馀，众艺尽无如。中散诗传画，将军扇续书。楚田晴下雁，江日暖游鱼。惆怅空相送，欢游自此疏。
S九日洛东亭E:风息斜阳尽，游人曲落间。采花因覆酒，行草转看山。柳散新霜下，天晴早雁还。伤秋非骑省，玄发白成斑。
S九日送人E:送人冠獬豸，值节佩茱萸。均赋征三壤，登车出五湖。水风凄落日，岸叶飒衰芜。自恨尘中使，何因在路隅。
S哭王注E:已叹漳滨卧，何言驻隙难。异才伤促短，诸友哭门阑。古道松声暮，荒阡草色寒。延陵今葬子，空使鲁人观。
S遇谷口道士E:一见林中客，闲知州县劳。白云秋色远，苍岭夕阳高。自说名因石，谁逢手种桃。丹经倘相授，何用恋青袍。
S喜外弟卢纶见宿E:静夜四无邻，荒居旧业贫。雨中黄叶树，灯下白头人。以我独沈久，愧君相见频。平生自有分，况是蔡家亲。
S深上人见访忆李端E:雁稀秋色尽，落日对寒山。避事多称疾，留僧独闭关。心归尘俗外，道胜有无间。仍忆东林友，相期久不还。
S分流水E:古时愁别泪，滴作分流水。日夜东西流，分流几千里。通塞两不见，波澜各自起。与君相背飞，去去心如此。
S塞下曲E:寒柳接胡桑，军门向大荒。幕营随月魄，兵气长星芒。横吹催春酒，重裘隔夜霜。冰开不防虏，青草满辽阳。
S关山月E:苍茫明月上，夜久光如积。野幕冷胡霜，关楼宿边客。陇头秋露暗，碛外寒沙白。唯有故乡人，沾裳此闻笛。
S题鲜于秋林园E:雨后园林好，幽行迥野通。远山芳草外，流水落花中。客醉悠悠惯，莺啼处处同。夕阳自一望，日暮杜陵东。
S登秦岭E:南登秦岭头，回首始堪忧。汉阙青门远，商山蓝水流。三湘迁客去，九陌故人游。从此思乡泪，双垂不复收。
S独游寄卫长林E:草绿春阳动，迟迟泽畔游。恋花同野蝶，爱水剧江鸥。身外唯须醉，人间尽是愁。那知鸣玉者，不羡卖瓜侯。
S望水E:高楼晴见水，楚色霭相和。野极空如练，天遥不辨波。永无人迹到，时有鸟行过。况是苍茫外，残阳照最多。
S望商山路E:南见青山道，依然去国时。已甘长避地，谁料有还期。雨霁残阳薄，人愁独望迟。空残华发在，前事不堪思。
S题落叶E:霜景催危叶，今朝半树空。萧条故国异，零落旅人同。飒岸浮寒水，依阶拥夜虫。随风偏可羡，得到洛阳宫。
S寄准上人E:昨闻归旧寺，暂别欲经年。樵客应同步，邻僧定伴禅。后峰秋有雪，远涧夜鸣泉。偶与支公论，人间自共传。
S酬卫长林岁日见呈E:地暖雪花摧，天春斗柄回。朱泥一丸药，柏叶万年杯。旅雁辞人去，繁霜满镜来。今朝彩盘上，神燕不须雷。
S客舍书情寄赵中丞E:东楚复西秦，浮云类此身。关山劳策蹇，僮仆惯投人。孤客来千里，全家托四邻。生涯难自料，中夜问情亲。
S奉和给事寓直E:桂枝家共折，鸡树代相传。忝向鸾台下，仍看雁影连。夜闲方步月，漏尽欲朝天。知去丹墀近，明王许荐贤。
S酬李补阙雨中寄赠E:十年随马宿，几度受人恩。白发还乡井，微官有子孙。竹窗寒雨滴，苦砌夜虫喧。独愧东垣友，新诗慰旅魂。
S送侯山人赴会稽E:仙客辞萝月，东来就一官。且归沧海住，犹向白云看。猿叫江天暮，虫声野浦寒。时游镜湖里，为我把鱼竿。
S题空山人石室E:早晚悟无生，头陀不到城。云山知夏腊，猿鸟见修行。地僻无溪路，人寻逐水声。年年深谷里，谁识远公名。
S题崇福寺禅院E:僧家竟何事，扫地与焚香。清磬度山翠，闲云来竹房。身心尘外远，岁月坐中长。向晚禅堂掩，无人空夕阳。
S送薛仲方归扬州E:佳句应无敌，贞心不有猜。惭为丈人行，怯见后生才。泛舸贪斜月，浮桡值早梅。绿杨新过雨，芳草待君来。
S送韦员外还京E:十年离乱后，此去若为情。春晚香山绿，人稀豫水清。野陂看独树，关路逐残莺。前殿朝明主，应怜白发生。
S润州送友人E:见君还此地，洒泪向江边。国士劳相问，家书无处传。荒城胡马迹，塞木戍人烟。一路堪愁思，孤舟何渺然。
S送张芬东归E:喧喧五衢上，鞍马自驱驰。落日临阡陌，贫交欲别离。早知时事异，堪与世人随。握手将何赠，君心我独知。
S送苏修游上饶E:爱尔无羁束，云山恣意过。一身随远岫，孤棹任轻波。世事关情少，渔家寄宿多。芦花浅淡处，江月奈人何。
S送陆明府之盱眙E:陶令之官去，穷愁惨别魂。白烟横海戍，红叶下淮村。澹浪摇山郭，平芜到县门。政成堪吏隐，免负府公恩。
S送丘二十二之苏州E:积水与寒烟，嘉禾路几千。孤猿啼海岛，群雁起湖田。曾见长洲苑，尝闻大雅篇。却将封事去，知尔爱闲眠。
S登润州芙蓉楼E:上古人何在，东流水不归。往来潮有信，朝暮事成非。烟树临沙静，云帆入海稀。郡楼多逸兴，良牧谢玄晖。
S江上书怀E:骨肉天涯别，江山日落时。泪流襟上血，发变镜中丝。胡越书难到，存亡梦岂知。登高回首罢，形影自相随。
S春日忆姚氏外甥E:离乱人相失，春秋雁自飞。只缘行路远，未必寄书稀。二月花无数，频年意有违。落晖看过后，独坐泪沾衣。
S送真上人还兰若E:得道云林久，年深暂一归。出山逢世乱，乞食觉人稀。半偈初传法，中峰又掩扉。爱憎应不染，尘俗自依依。
S送李道士归山E:秋城临古路，城上望君还。旷野入寒草，独行随远山。授人鸿宝内，将犬白云间。早晚烧丹罢，遥知冰雪寒。
S送司空曙之苏州E:盘门吴旧地，蝉尽草秋时。归国人皆久，移家君独迟。广陵经水宿，建邺有僧期。若到西霞寺，应看江总碑。
S雪E:雪飞当梦蝶，风度几惊人。半夜一窗晓，平明千树春。花园应失路，白屋忽为邻。散入仙厨里，还如云母尘。
S酬崔峒E:徇世甘长往，逢时忝一官。欲朝青琐去，羞向白云看。荣宠无心易，艰危抗节难。思君写怀抱，非敢和幽兰。
S伤李端E:才子浮生促，泉台此路赊。官卑杨执戟，年少贾长沙。人去门栖鵩，灾成酒误蛇。唯馀封禅草，留在茂陵家。
S谒李尊师E:万物返常性，惟道贵自然。先生容其微，隐几为列仙。炼魄闭琼户，养毛飞洞天。将知逍遥久，得道无岁年。
S寻许山人亭子E:桃源若远近，渔子棹轻舟。川路行难尽，人家到渐幽。山禽拂席起，溪水入庭流。君是何年隐，如今成白头。
S同韩侍郎秋朝使院E:重门启曙关，一叶报秋还。露井桐柯湿，风庭鹤翅闲。忘情簪白笔，假梦入青山。惆怅只应此，难裁语默间。
S送郑录事赴太原E:叹息不相见，红颜今白头。重为西候别，方起北风愁。六月胡天冷，双城汾水流。卢谌即故吏，还复向并州。
S寄中书李舍人E:昨宵凄断处，对月与临风。鹤病三江上，兰衰百草中。题诗随谢客，饮酒寄黄翁。早岁心相待，还因贵贱同。
S和崔中丞中秋月E:秋夜月偏明，西楼独有情。千家看露湿，万里觉天清。映水金波动，衔山桂树生。不知飞鹊意，何用此时惊。
S寄静虚上人云门E:寒日白云里，法侣自提携。竹径通城下，松门隔水西。方同沃洲去，不自武陵迷。仿佛心疑处，高峰是会稽。
S殷卿宅夜宴E:日暗城乌宿，天寒枥马嘶。词人留上客，妓女出中闺。积雪连灯照，回廊映竹迷。太常今夜宴，谁不醉如泥。
S远征归E:万里发辽阳，处处问家乡。回车不淹辙，雨雪满衣裳。行见日月疾，坐思道路长。但令不征戍，暗镜生重光。
S思远人E:妾思常悬悬，君行复绵绵。征途向何处，碧海与青天。岁久自有念，谁令长在边。少年若不归，兰室如黄泉。
S伤近者不见E:离人隔中庭，幸不为远征。雕梁下有壁，闻语亦闻行。天涯尚寄信，此处不传情。君能并照水，形影自分明。
S和钱舍人水植诗E:盆里盛野泉，晚鲜幽更好。初活草根浮，重生荷叶小。多时水马出，尽日蜻蜓绕。朝早独来看，冷星沈碧晓。
S题寿安南馆E:明蒙竹间亭，天暖幽桂碧。云生四面山，水接当阶石。湿树浴鸟痕，破苔卧鹿迹。不缘尘驾触，堪作商皓宅。
S代故人新姬侍疾E:双毂不回辙，子疾已在旁。侍坐长摇扇，迎医渐下床。新施箱中幔，未洗来时妆。奉君缠绵意，幸愿莫相忘。
S采桑E:鸟鸣桑叶间，绿条复柔柔。攀看去手近，放下长长钩。黄花盖野田，白马少年游。所念岂回顾，良人在高楼。
S晓思E:晓气生绿水，春条露霏霏。林间栖鸟散，远念征人起。幽花宿含彩，早蝶寒弄翅。君行非晨风，讵能从门至。
S早起E:回灯正衣裳，出户星未稀。堂前候姑起，环珮生晨辉。暗池光幂历，密树花葳蕤。九城钟漏绝，遥听直郎归。
S酬张十八病中寄诗E:本性慵远行，绵绵病自生。见君绸缪思，慰我寂寞情。风幌夜不掩，秋灯照雨明。彼愁此又忆，一夕两盈盈。
S送人游塞E:初晴天堕丝，晚色上春枝。城下路分处，边头人去时。停车数行日，劝酒问回期。亦是茫茫客，还从此别离。
S塞上逢故人E:百战一身在，相逢白发生。何时得乡信，每日算归程。走马登寒垄，驱羊入废城。羌笳三两曲，人醉海西营。
S南中E:天南多鸟声，州县半无城。野市依蛮姓，山村逐水名。瘴烟沙上起，阴火雨中生。独有求珠客，年年入海行。
S汴路水驿E:晚泊水边驿，柳塘初起风。蛙鸣蒲叶下，鱼入稻花中。去舍已云远，问程犹向东。近来多怨别，不与少年同。
S汴路即事E:千里河烟直，青槐夹岸长。天涯同此路，人语各殊方。草市迎江货，津桥税海商。回看故宫柳，憔悴不成行。
S山居E:屋在瀑泉西，茅檐下有溪。闭门留野鹿，分食养山鸡。桂熟长收子，兰生不作畦。初开洞中路，深处转松梯。
S送流人E:见说长沙去，无亲亦共愁。阴云鬼门夜，寒雨瘴江秋。水国山魈引，蛮乡洞主留。渐看归处远，垂白住炎州。
S贫居E:眼底贫家计，多时总莫嫌。蠹生腾药纸，字暗换书签。避雨拾黄叶，遮风下黑帘。近来身不健，时就六壬占。
S新开望山处E:新开望山处，今朝减病眠。应移千里道，犹自数峰偏。故欲遮春巷，还来绕暮天。老夫行步弱，免到寺门前。
S题东华观E:路尽烟水外，院门题上清。鹤雏灵解语，琼叶软无声。白发道心熟，黄衣仙骨轻。寂寥虚境里，何处觅长生。
S饭僧E:别屋炊香饭，薰辛不入家。温泉调葛面，净手摘藤花。蒲鲊除青叶，芹齑带紫芽。愿师常伴食，消气有姜茶。
S照镜E:忽自见憔悴，壮年人亦疑。发缘多病落，力为不行衰。暖手揉双目，看图引四肢。老来真爱道，所恨觉还迟。
S归昭应留别城中E:喜得近京城，官卑意亦荣。并床欢未定，离室思还生。计拙偷闲住，经过买日行。如无自来分，一驿是遥程。
S答寄芙蓉冠子E:一学芙蓉叶，初开映水幽。虽经小儿手，不称老夫头。枕上眠常戴，风前醉恐柔。明年有闺阁，此样必难求。
S长安春游E:骑马傍闲坊，新衣著雨香。桃花红粉醉，柳树白云狂。不觉愁春去，何曾得日长。牡丹相次发，城里又须忙。
S冬夜感怀E:晚年恩爱少，耳目静于僧。竟夜不闻语，空房唯有灯。气嘘寒被湿，霜入破窗凝。断得人间事，长如此亦能。
S初到昭应呈同僚E:白发初为吏，有惭年少郎。自知身上拙，不称世间忙。秋雨悬墙绿，暮山宫树黄。同官若容许，长借老僧房。
S县丞厅即事E:宫殿半山上，人家高下居。古厅眠受魇，老吏语多虚。雨水洗荒竹，溪沙填废渠。圣朝收外府，皆自九天除。
S闲居即事E:老病贪光景，寻常不下帘。妻愁耽酒僻，人怪考诗严。小婢偷红纸，娇儿弄白髯。有时看旧卷，未免意中嫌。
S林居E:荒林四面通，门在野田中。顽仆长如客，贫居未胜蓬。旧绵衣不暖，新草屋多风。唯去山南近，闲亲贩药翁。
S送李评事使蜀E:劝酒不依巡，明朝万里人。转江云栈细，近驿板桥新。石冷啼猿影，松昏戏鹿尘。少年为客好，况是益州春。
S新修道居E:世间无所入，学道处新成。两面有山色，六时闻磬声。闲加经遍数，老爱字分明。若得离烦恼，焚香过一生。
S赠洪誓师E:老僧真古画，闲坐语中听。识病方书圣，谙山草木灵。人来多施药，愿满不持经。相伴寻溪竹，秋苔袜履青。
S题法云禅院僧E:不剃头多日，禅来白发长。合村迎住寺，同学乞修房。觉少持经力，忧无养病粮。上山犹得在，自解衲衣裳。
S赠溪翁E:溪田借四邻，不省解忧身。看日和仙药，书符救病人。伴僧斋过夏，中酒卧经旬。应得丹砂力，春来黑发新。
S谢李续主簿E:馆舍幸相近，因风及病身。一官虽隔水，四韵是同人。衰卧朦胧晓，贫居冷落春。少年无不好，莫恨满头尘。
S贻小尼师E:新剃青头发，生来未扫眉。身轻礼拜稳，心慢记经迟。唤起犹侵晓，催斋已过时。春晴阶下立，私地弄花枝。
S惜欢E:当欢须且欢，过后买应难。岁去停灯守，花开把火看。狂来欺酒浅，愁尽觉天宽。次第头皆白，齐年人已残。
S山中惜花E:忽看花渐稀，罪过酒醒时。寻觅风来处，惊张夜落时。游丝缠故蕊，宿夜守空枝。开取当轩地，年年树底期。
S题所赁宅牡丹花E:赁宅得花饶，初开恐是妖。粉光深紫腻，肉色退红娇。且愿风留著，惟愁日炙燋。可怜零落蕊，收取作香烧。
S隐者居E:山人住处高，看日上蟠桃。雪缕青山脉，云生白鹤毛。朱书护身咒，水噀断邪刀。何物中长食，胡麻慢火熬。
S昭应官舍E:绕厅春草合，知道县家闲。行见雨遮院，卧看人上山。避风新浴后，请假未醒间。朝客轻卑吏，从他不往还。
S送严大夫赴桂州E:岭头分界候，一半属湘潭。水驿门旗出，山恋洞主参。辟邪犀角重，解酒荔枝甘。莫叹京华远，安南更有南。
S望行人E:自从江树秋，日日望江楼。梦见离珠浦，书来在桂州。不同鱼比目，终恨水分流。久不开明镜，多应是白头。
S塞上E:漫漫复凄凄，黄沙暮渐迷。人当故乡立，马过旧营嘶。断雁逢冰碛，回军占雪溪。夜来山下哭，应是送降奚。
S春意二首E:去日丁宁别，情知寒食归。缘逢好天气，教熨看花衣。谁是杏园主，一枝临古岐。从伤早春意，乞取欲开枝。
S春日卧病E:楚客经年病，孤舟人事稀。晚晴江柳变，春暮塞鸿归。今日方知命，前身自觉非。不能忧岁计，无限故山薇。
S题禅居废寺E:凋残精舍在，连步访缁衣。古殿门空掩，杨花雪乱飞。鹤巢松影薄，僧少磬声稀。青眼能留客，疏钟逼夜归。
S题杨侍郎新亭E:毗陵过柱史，简易在茅茨。芳草如花种，修篁带笋移。径幽人未赏，檐静燕初窥。野客怜霜壁，静松画一枝。
S送人之江东E:含香仍佩玉，宜入镜中行。尽室随乘兴，扁舟不计程。渡江霖雨霁，对月夜潮生。莫虑当炎暑，稽山水木清。
S送李元规昆季赴举E:见诵甘泉赋，心期折桂归。凤雏皆五色，鸿渐又双飞。别思看衰柳，秋风动客衣。明朝问礼处，暂觉雁行稀。
S赋得月下闻蛩送别E:物候改秋节，炎凉此夕分。暗虫声遍草，明月夜无云。清迥檐外见，凄其篱下闻。感时兼惜别，覉思自纷纷。
S登城楼作E:井邑白云间，严城远带山。沙墟阴欲暮，郊色淡方闲。孤径回榕岸，层峦破枳关。寥寥分远望，暂得一开颜。
S宴柏台E:华台陈桂席，密榭宴清真。柏叶犹霜气，桃花似汉津。青尊照深夕，绿绮映芳春。欲忆相逢后，无言岭海人。
S过马侍中亭E:草色照双扉，轩车到客稀。苔衣香屐迹，花绶少尘飞。薄望怜池净，开畦爱雨肥。相过忘日昃，坐待白云归。
S寄邵校书楚苌E:爱酒时称僻，高情自不凡。向人方白眼，违俗有青岩。云际开三径，烟中挂一帆。相期同岁晚，闲兴与松杉。
S春游曲E:春风戏狭斜，相见莫愁家。细酌蒲桃酒，娇歌玉树花。裁衫催白纻，迎客走朱车。不觉重城暮，争栖柳上鸦。
S杂曲E:宝剑饰文犀，当风似切泥。逢君感意气，贳酒杜陵西。赵女颜虽少，宛驹齿正齐。娇多不肯别，更待夜乌啼。
S春雨E:细雨度深闺，莺愁欲懒啼。如烟飞漠漠，似露湿凄凄。草色行看靡，花枝暮欲低。晓听钟鼓动，早送锦障泥。
S夕次襄邑E:何处成吾道，经年远路中。客心犹向北，河水自归东。古戍飘残角，疏林振夕风。轻舟难载月，那与故人同。
S宿柏岩寺E:幽寺在岩中，行唯一径通。客吟孤峤月，蝉噪数枝风。秋色生苔砌，泉声入梵宫。吾师修道处，不与世间同。
S登灵善寺塔E:飞阁青霞里，先秋独早凉。天花映窗近，月桂拂檐香。华岳三峰小，黄河一带长。空闻指归路，烟处有垂杨。
S瀑布泉E:潺湲半空里，霖落石房边。风激珠光碎，山欹练影偏。急流难起浪，迸沫只如烟。自古惟今日，凄凉一片泉。
S冬日逢冯法曹话怀E:分襟二年内，多少事相干。礼乐风全变，尘埃路渐难。秋林新叶落，霜月满庭寒。虽喜逢知己，他乡岁又阑。
S送唐六赴举E:秋色生边思，送君西入关。草衰空大野，叶落露青山。故国烟霞外，新安道路间。碧霄知己在，香桂月中攀。
S送远上人归京E:夏腊岁方深，思归彻曙吟。未离销雪院，已有过云心。寒磬清函谷，孤钟宿华阴。别京游旧寺，月色似双林。
S别郎上人E:过云寻释子，话别更依依。静室开来久，游人到自稀。触风香气尽，隔水磬声微。独傍孤松立，尘中多是非。
S赠别二首E:江浦程千里，离尊泪数行。无论吴与楚，俱是客他乡。何处最悲辛，长亭临古津。往来舟楫路，前后别离人。
S九日登青山E:昔人惆怅处，系马又登临。旧地烟霞在，多时草木深。水将空合色，云与我无心。想见龙山会，良辰亦似今。
S奉使设宴戏掷笼筹E:今日陪樽俎，良筹复在兹。献酬君有礼，赏罚我无私。莫怪斜相向，还将正自持。一朝权入手，看取令行时。
S咏双陆骰子E:采采应缘白，钻心不为名。掌中犹可重，手下莫言轻。有对唯求敌，无私直任争。君看一掷后，当取擅场声。
S咏玉E:歌玉屡招疑，终朝省复思。既哀黄鸟兴，还复白圭诗。请益先求友，将行必择师。谁知不鸣者，独下董生帷。
S咏柏板E:赴节心长在，从绳道可观。须知片木用，莫向散材看。空为歌偏苦，仍愁和即难。既能亲掌握，愿得接同欢。
S重阳日陪韦卿宴E:何必龙山好，南亭赏不暌。清规陈侯事，雅兴谢公题。入座青峰近，当轩远树齐。仙家自有月，莫叹夕阳西。
S秋夕宿石门馆E:暝从石门宿，摇落四岩空。潭月漾山足，天河泻涧中。杉松寒似雨，猿鸟夕惊风。独卧不成寝，苍然想谢公。
S岁日感怀E:曙气变东风，蟾壶夜漏穷。新春几人老，旧历四时空。身贱悲添岁，家贫喜过冬。称觞惟有感，欢庆在儿童。
S赠兰若僧E:一身禅诵苦，洒扫古花宫。静室门常闭，深萝月不通。悬灯乔木上，鸣磬乱幡中。附入高僧传，长称二远公。
S题邻居E:僻巷邻家少，茅檐喜并居。蒸梨常共灶，浇薤亦同渠。传屐朝寻药，分灯夜读书。虽然在城市，还得似樵渔。
S山中自述E:三十无名客，空山独卧秋。病多知药性，年长信人愁。萤影竹窗下，松声茅屋头。近来心更静，不梦世间游。
S山中寄韦钲E:懒成身病日，因醉卧多时。送客出谿少，读书终卷迟。幽窗闻坠叶，晴景见游丝。早晚来收药，门前有紫芝。
S南谿书斋E:茅屋往来久，山深不置门。草生垂井口，花落拥篱根。入院将雏鸟，寻萝抱子猿。曾逢异人说，风景似桃源。
S题柏台山僧E:上方唯一室，禅定对山容。行道临孤壁，持斋听远钟。枯藤离旧树，朽石落高峰。不向云间见，还应梦里逢。
S寄续尊师E:得道任发白，亦逢城市游。新经天上取，稀药洞中收。春木带枯叶，新蒲生漫流。年年望灵鹤，常在此山头。
S题南峰褚道士E:得道南山久，曾教四皓棋。闭门医病鹤，倒箧养神龟。松际风长在，泉中草不衰。谁知茅屋里，有路向峨嵋。
S赠不食姑E:不食非关药，天生是女仙。见人还起拜，留伴亦开田。无窟寻溪宿，兼衣扫叶眠。不知何代女，犹带剪刀钱。
S送李明府归别业E:寄家丹水边，归去种春田。白发无知己，空山又一年。鹿裘长酒气，茅屋有茶烟。亦拟辞人世，何溪有瀑泉。
S题树下禅师E:久行多不定，树下是禅床。寂寂心无住，年年日自长。虫蛇同宿磵，草木共经霜。已见南人说，天台有旧房。
S宿王尊师隐居E:夜爱云林好，寒天月里行。青牛眠树影，白犬吠猿声。一磬山院静，千灯溪路明。从来此峰客，几个得长生。
S题服柏先生E:服柏不飞炼，闲眠闭草堂。有泉唯盥漱，留火为焚香。新雨闲门静，孤松满院凉。仍闻枕中术，曾授汉淮王。
S哭凌霄山光上人E:身没碧峰里，门人改葬期。买山寻主远，垒塔化人迟。鬼火穿空院，秋萤入素帷。黄昏溪路上，闻哭竺乾师。
S送韦判官归蓟门E:桑干归路远，闻说亦愁人。有雪常经夏，无花空到春。下营云外火，收马月中尘。白首从戎客，青衫未离身。
S赠李太守E:几年为郡守，家似布衣贫。沽酒迎幽客，无金与近臣。捣茶书院静，讲易药堂春。归阙功成后，随车有野人。
S惜花E:夜来花欲尽，始惜两三枝。早起寻稀处，闲眠记落时。蕊焦蜂自散，蒂折蝶还移。攀著殷勤别，明年更有期。
S春山居E:独来多任性，惟与白云期。深处花开尽，迟眠人不知。水流山暗处，风起月明时。望见南峰近，年年懒更移。
S游瀑泉寺E:日夕寻未遍，古木寺高低。粉壁犹遮岭，朱楼尚隔溪。厨窗通涧鼠，殿迹立山鸡。更有无人处，明朝独向西。
S哭刘夫子E:近问南州客，云亡已数春。痛心曾受业，追服恨无亲。孀妇归乡里，书斋属四邻。不知经乱后，奠祭有何人。
S温泉僧房E:云里前朝寺，修行独几年。山村无施食，盥漱亦安禅。古塔巢溪鸟，深房闭谷泉。自言曾入室，知处梵王天。
S寻李暹E:任性常多出，人来得见稀。市楼逢酒住，野寺送僧归。檐下悬秋叶，篱头晒褐衣。门前南北路，谁肯入柴扉。
S寻李逸人旧居E:旧隐松林下，冲泉入两涯。琴书随弟子，鸡犬在邻家。茅屋长黄菌，槿篱生白花。幽坟无处访，恐是入烟霞。
S哭王都护E:老将明王识，临终拜上公。告哀乡路远，助葬戍城空。素幔朱门里，铭旌秋巷中。史官如不滥，独传说英雄。
S宝剑篇E:宝剑不可得，相逢几许难。今朝一度见，赤色照人寒。匣里星文动，环边月影残。自然神鬼伏，无事莫空弹。
S寄邢逸人E:羡君无外事，日与世情违。地僻人难到，溪深鸟自飞。儒衣荷叶老，野饭药苗肥。畴昔江湖意，而今忆共归。
S穆陵路E:西游匣长剑，日暮湘楚间。歇马上秋草，逢人问故关。孤村绿塘水，旷野白云山。方念此中去，何时此路还。
S清溪馆作E:指途清溪里，左右唯深林。云蔽望乡处，雨愁为客心。遇人多物役，听鸟时幽音。何必沧浪水，庶兹浣尘襟。
S寓居武丁馆E:暑雨飘已过，凉飙触幽衿。虚馆无喧尘，绿槐多昼阴。俯视古苔积，仰聆早蝉吟。放卷一长想，闭门千里心。
S楚州赠别周愿侍御E:漂泊楚水来，舍舟坐高馆。途穷在中路，孤征慕前伴。风雨一留宿，关山去欲懒。淮南木叶飞，夜闻广陵散。
S早行E:鸡唱催人起，又生前去愁。路明残月在，山露宿云收。村店烟火动，渔家灯烛幽。趋名与趋利，行役几时休。
S酒席赋得匏瓢E:华阁与贤开，仙瓢自远来。幽林尝伴许，陋巷亦随回。挂影怜红壁，倾心向绿杯。何曾斟酌处，不使玉山颓。
S采桑E:采桑畏日高，不待春眠足。攀条有余态，那矜貌如玉。千金岂不赠，五马空踯躅。何以变真性，幽篁雪中绿。
S观翟玉妓E:女郎闺阁春，抱瑟坐花茵。艳粉宜斜烛，羞蛾惨向人。寄情摇玉柱，流眄整罗巾。幸以芳香袖，承君宛转尘。
S剡溪行却寄新别者E:潺湲寒溪上，自此成离别。回首望归人，移舟逢暮雪。频行识草树，渐老伤年发。唯有白云心，为向东山月。
S秣陵送客入京E:秣陵春已至，君去学归鸿。绿水琴声切，青袍草色同。鸟喧金谷树，花满洛阳宫。日日相思处，江边杨柳风。
S灵门寺赠灵一上人E:所思劳旦夕，惆怅去湘东。禅客知何在，春山几处同。独行残雪里，相见暮云中。请住东林寺，弥年事远公。
S西亭早秋送徐员外E:鼎铉辞台座，麾幢领益州。曲池连月晓，横角满城秋。有美皇华使，曾同白社游。今年重相见，偏觉艳歌愁。
S春日与诸公泛舟E:千里雪山开，沱江春水来。驻帆云缥缈，吹管鹤裴回。身外流年驶，尊前落景催。不应归棹远，明月在高台。
S台中题壁E:柏台年未老，蓬鬓忽苍苍。无事裨明主，何心弄宪章。雀声愁霰雪，鸿思恨关梁。会脱簪缨去，故山瑶草芳。
S江上寄隐者E:归舟不计程，江月屡亏盈。霭霭沧波路，悠悠离别情。蒹葭连水国，鼙鼓近梁城。却忆沿江叟，汀洲春草生。
S送严绅游兰溪E:剡岭穷边海，君游别岭西。暮云秋水阔，寒雨夜猿啼。地僻秦人少，山多越路迷。萧萧驱匹马，何处是兰溪。
S秋思E:秋室浩烟雾，风柳怨寒蜩。机杼夜声切，蕙兰芳意消。美人湘水曲，桂楫洞庭遥。常恐时光谢，蹉跎红艳凋。
S夕次潘山下E:南国独行日，三巴春草齐。漾波归海疾，危栈入云迷。锦谷岚烟里，刀州晚照西。旅情方浩荡，蜀魄满林啼。
S长安春望E:宿雨净烟霞，春风绽百花。绿杨中禁路，朱戟五侯家。草色金堤晚，莺声御柳斜。无媒犹未达，应共惜年华。
S经严秘校维故宅E:掩泪山阳宅，生涯此路穷。香销芸阁闭，星落草堂空。丽藻浮名里，哀声夕照中。不堪投钓处，邻笛怨春风。
S秋夜寄江南旧游E:寥落九秋晚，端忧时物残。隔林萤影度，出禁漏声寒。愁雨洞房掩，孤烛遥夜阑。怀贤梦南国，兴尽水漫漫。
S送陆书还吴E:君住包山下，何年入帝乡。成名归旧业，叹别见秋光。橘柚吴洲远，芦花楚水长。我行经此路，京口向云阳。
S慈恩寺起上人院E:禅堂支许同，清论道源穷。起灭秋云尽，虚无夕霭空。池澄山倒影，林动叶翻风。他日焚香待，还来礼惠聪。
S酬韩弇归崖见寄E:惆怅人间事，东山遂独游。露凝瑶草晚，鱼戏石潭秋。轩冕应相待，烟霞莫遽留。君看仲连意，功立始沧洲。
S河东赠别炼师E:多累有行役，相逢秋节分。游人甘失路，野鹤亦离群。戎马犯边垒，天兵屯塞云。孔璋才素健，羽檄定纷纷。
S送严侍御E:巴檄故人去，苍苍枫树林。云山千里合，雾雨四时阴。峡路猿声断，桃源犬吠深。不须贪胜赏，汉节待南侵。
S酬元十二E:偶寻乌府客，同醉习家池。积雪初迷径，孤云遂失期。风前劳引领，月下重相思。何必因尊酒，幽心两自知。
S度东径岭E:又过雁门北，不胜南客悲。三边上岩见，双泪望乡垂。暮角云中戍，残阳天际旗。更看飞白羽，胡马在封陲。
S送李正字之蜀E:已献甘泉赋，仍登片玉科。汉官新组绶，蜀国旧烟萝。剑壁秋云断，巴江夜月多。无穷别离思，遥寄竹枝歌。
S酬崔使君寄麈尾E:贤人嘉尚同，今制古遗风。寄我襟怀里，辞君掌握中。金声劳振远，玉柄借谈空。执玩驰心处，迢迢巴峡东。
S送邓州潘使君赴任E:川陆一都会，旌旗千里舒。虎符中禁授，熊轼上流居。橘柚金难并，池塘练不如。春风行部日，应驻士元车。
S送七兄赴歙州E:车马去憧憧，都门闻晓钟。客程将日远，离绪与春浓。流水逾千度，归云隔万重。玉杯倾酒尽，不换惨凄容。
S昭德皇后挽歌词E:玉扆将迁坐，金鸡忽报晨。珮环仙驭远，星月夜台新。剑没川空冷，菱寒镜不春。国门车马会，多是濯龙亲。
S赠毛仙翁E:桃源千里远，花洞四时春。中有含真客，长为不死人。松高枝叶茂，鹤老羽毛新。莫遣同篱槿，朝荣暮化尘。
S移居洞庭E:重林将叠嶂，此处可逃秦。水隔人间世，花开洞里春。荷锄分地利，纵酒乐天真。万事更何有，吾今已外身。
S吴门送客E:乱山吴苑外，临水让王祠。素是伤情处，春非送客时。不须愁落日，且愿驻青丝。千里会应到，一尊谁共持。
S病中苦热E:三伏鼓洪炉，支离一病夫。倦眠身似火，渴歠汗如珠。悸乏心难定，沉烦气欲无。何时洒微雨，因与好风俱。
S竹径偶然作E:退朝此休沐，闭户无尘氛。杖策入幽径，清风随此君。琴觞恣偃傲，兰蕙相氛氲。幽赏方自适，林西烟景曛。
S早春南亭即事E:虚斋坐清昼，梅坼柳条鲜。节候开新历，筋骸减故年。振衣惭艾绶，窥镜叹华颠。独有开怀处，孙孩戏目前。
S和韩侍御白发E:白发今朝见，虚斋晓镜清。乍分霜简色，微映铁冠生。幕下多能事，周行挹令名。流年未可叹，正遇太阶平。
S湖上晚眺呈惠上人E:湖上烟景好，鸟飞云自还。幸因居止近，日觉性情闲。独酌乍临水，清机常见山。此时何所忆，净侣话玄关。
S新秋月夜寄故人E:客心宜静夜，月色澹新秋。影落三湘水，诗传八咏楼。何穷对酒望，几处卷帘愁。若问相思意，随君万里游。
S送王炼师赴王屋洞E:稔岁在芝田，归程入洞天。白云辞上国，青鸟会群仙。自以棋销日，宁资药驻年。相看话离合，风驭忽泠然。
S送文畅上人东游E:桑门许辩才，外学接宗雷。护法麻衣净，翻经贝叶开。宗通知不染，妄想自堪哀。或结西方社，师游早晚回。
S送浑邓州E:年少守南阳，新恩印绶光。轻轩出绕霤，利刃发干将。风劲初下叶，云寒方护霜。想君行县处，露冕菊潭香。
S送台州崔录事E:不嫌临海远，微禄代躬耕。古郡纪纲职，扁舟山水程。诗因琪树丽，心与瀑泉清。盛府知音在，何时荐政成。
S送上虞丞E:越郡佳山水，菁江接上虞。计程航一苇，试吏佐双凫。云壑窥仙籍，风谣验地图。因寻黄绢字，为我吊曹盱。
S送卢评事婺州省觐E:知向东阳去，晨装见彩衣。客愁青眼别，家喜玉人归。漠漠水烟晚，萧萧枫叶飞。双溪泊船处，候吏拜胡威。
S送郑秀才贡举E:西笑意如何，知随贡举科。吟诗向月露，驱马出烟萝。晚色平芜远，秋声候雁多。自怜归未得，相送一劳歌。
S送谢孝廉移家越州E:家承晋太傅，身慕鲁诸生。又见一帆去，共愁千里程。沙平古树迥，潮满晓江晴。从此幽深去，无妨隐姓名。
S送韩孝廉侍从赴举E:贡士去翩翩，如君最少年。彩衣行不废，儒服代相传。晓月经淮路，繁阴过楚天。清谈遇知己，应访孝廉船。
S送映师归本寺E:还归柳市去，远远出人群。苔甃桐花落，山窗桂树薰。引泉通绝涧，放鹤入孤云。幸许宗雷到，清谈不易闻。
S送宇文文府赴行在E:送君当岁暮，斗酒破离颜。车骑拥寒水，雪云凝远山。且安黄绶屈，莫羡白鸥闲。从此图南路，青云步武间。
S送岳州温录事赴任E:解巾州主簿，捧檄不辞遥。独鹤九霄翼，寒松百尺条。晨装沾雨雪，旅宿候风潮。为政闲无事，清谈肃郡僚。
S送山人归旧隐E:工为楚辞赋，更著鲁衣冠。岁俭山田薄，秋深晨服寒。武人荣燕颔，志士恋渔竿。会被公车荐，知君久晦难。
S送裴秀才贡举E:儒衣风貌清，去抵汉公卿。宾贡年犹少，篇章艺已成。临流惜暮景，话别起乡情。离酌不辞醉，西江春草生。
S送穆侍御归东都E:知君儒服贵，彩绣两相辉。婉婉成名后，翩翩拥传归。江深烟屿没，山暗雨云飞。共待酬恩罢，相将去息机。
S七夕E:佳期人不见，天上喜新秋。玉珮沾清露，香车渡浅流。东西一水隔，迢递两年愁。别有穿针处，微明月映楼。
S丰城剑池驿感题E:龙剑昔未发，泥沙相晦藏。向非张茂先，孰辨斗牛光。神物不自达，圣贤亦彷徨。我行丰城野，慷慨心内伤。
S细柳驿E:细柳肃军令，条侯信殊伦。棘门乃儿戏，从古多其人。神武今不杀，介夫如搢绅。息驾幸兹地，怀哉悚精神。
S渭水E:吕叟年八十，皤然持钓钩。意在静天下，岂唯食营丘。师臣有家法，小白犹尊周。日暮驻征策，爱兹清渭流。
S新安江路E:深潭与浅滩，万转出新安。人远禽鱼净，山深水木寒。啸起青蘋末，吟瞩白云端。即事遂幽赏，何心挂儒冠。
S月夜江行E:扣船不得寐，浩露清衣襟。弥伤孤舟夜，远结万里心。幽兴惜瑶草，素怀寄鸣琴。三奏月初上，寂寞寒江深。
S江城夜泊寄所思E:客程殊未极，舣棹泊回塘。水宿知寒早，愁眠觉夜长。远钟和暗杵，曙月照晴霜。此夕相思意，摇摇不暂忘。
S富阳陆路E:又入乱峰去，远程殊未归。烟萝迷客路，山果落征衣。欹石临清浅，晴云出翠微。渔潭明夜泊，心忆谢玄晖。
S过隐者湖上所居E:蜗舍映平湖，皤然一鲁儒。唯将酒作圣，不厌谷名愚。兵法窥黄石，天官辨白榆。行看软轮起，未可号潜夫。
S观葬者E:涂刍随昼哭，数里至松门。贵尽人间礼，宁知逝者魂。笳箫出古陌，烟雨闭寒原。万古皆如此，伤心反不言。
S周平西墓E:英威今寂寞，陈迹对崇丘。壮志清风在，荒坟白日愁。穷泉那复晓，乔木不知秋。岁岁寒塘侧，无人水自流。
S苏小小墓E:万古荒坟在，悠然我独寻。寂寥红粉尽，冥寞黄泉深。蔓草映寒水，空郊暧夕阴。风流有佳句，吟眺一伤心。
S题亡友江畔旧居E:寥落留三径，柴扉对楚江。蟏蛸集暗壁，蜥蝎走寒窗。松盖欹书幌，苔衣上酒缸。平生断金契，到此泪成双。
S昭德皇后挽歌词E:淮水源流远，涂山礼命升。往年求故剑，今夕祔初陵。鸾镜金波涩，翚衣玉彩凝。千年子孙庆，孝理在蒸蒸。
S州名诗寄道士E:金兰同道义，琼简复芝田。平楚白云合，幽崖丹桂连。松峰明爱景，石窦纳新泉。冀永南山寿，欢随万福延。
S中书夜直寄赠E:通籍在金闺，怀君百虑迷。迢迢五夜永，脉脉两心齐。步履疲青琐，开缄倦紫泥。不堪风雨夜，转枕忆鸿妻。
S病中寓直代书题寄E:愚夫何所任，多病感君深。自谓青春壮，宁知白发侵。寝兴劳善祝，疏懒愧良箴。寂寞闻宫漏，那堪直夜心。
S和九日从杨氏姊游E:秋光风露天，令节庆初筵。易象家人吉，闺门女士贤。招邀菊酒会，属和柳花篇。今日同心赏，全胜落帽年。
S玉山岭上作E:悠悠驱匹马，征路上连冈。晚翠深云窦，寒苔净石梁。荻花偏似雪，枫叶不禁霜。愁见前程远，空郊下夕阳。
S题邵端公林亭E:春光何处好，柱史有林塘。莺啭风初暖，花开日欲长。凿池通野水，扫径阅新芳。更置盈尊酒，时时醉楚狂。
S与故人夜坐道旧E:笑语欢今夕，烟霞怆昔游。清羸还对月，迟暮更逢秋。胜理方自得，浮名不在求。终当制初服，相与卧林丘。
S享文恭太子庙乐章E:醴齐泛樽彝，轩县动干戚。入室僾如在，升阶虔所历。奋疾合威容，定利舒皦泽。方崇庙貌礼，永被君恩锡。
S赠毛仙翁E:先生赤松侣，混俗游人间。昆阆无穷路，何时下故山。千年犹孺质，秘术救尘寰。莫便冲天去，云雷不可攀。
S题武担寺西台E:秋天如镜空，楼阁尽玲珑。水暗馀霞外，山明落照中。鸟行看渐远，松韵听难穷。今日登临意，多欢语笑同。
S早春对雨E:南馆垂杨早，东风细雨频。轻寒消玉斝，幽赏滞朱轮。千里巴江守，三年故国春。含情非迟客，悬榻但生尘。
S永宁小园即事E:萧条梧竹下，秋物映园庐。宿雨方然桂，朝饥更摘蔬。阴苔生白石，时菊覆清渠。陈力当何事，忘言愧道书。
S和窦吏部雪中寓直E:瑞花飘朔雪，灏气满南宫。迢递层城掩，徘徊午夜中。金闺通籍恨，银烛直庐空。谁问乌台客，家山忆桂丛。
S闲斋示一二道者E:幽兰谁复奏，闲匣以端忧。知止惭先觉，归欤想故侯。山蝉铃阁晚，江雨麦田秋。唯有空门学，相期老一丘。
S南池荷花E:蝉噪城沟水，芙蓉忽已繁。红花迷越艳，芳意过湘沅。湛露宜清暑，披香正满轩。朝朝只自赏，秾李亦何言。
S城隍庙赛雨二首E:零雨慰斯人，斋心荐绿蘋。山风箫鼓响，如祭敬亭神。积润通千里，推诚尊一卮。回飙经画壁，忽似偃云旗。
S燕居E:秋斋膏沐暇，旭日照轩墀。露重芭蕉叶，香凝橘柚枝。简书随吏散，宝骑与僧期。报国得何力，流年已觉衰。
S寄黔府窦中丞E:汉臣旌节贵，万里护牂牁。夏月天无暑，秋风水不波。朝衣蟠艾绶，戎幕偃雕戈。满岁归龙阙，良哉伫作歌。
S书楼怀古E:何独文翁化，风流与代深。泉云无旧辙，骚雅有遗音。远目穷巴汉，闲情阅古今。忘言意不极，日暮但横琴。
S暮秋言怀E:城隅凝彩画，红树带青山。迟客金尊晚，谈空玉柄闲。驰晖三峡水，旅梦百劳关。非是淮阳薄，丘中只望还。
S题枇杷树E:珍树寒始花，氛氲九秋月。佳期若有待，芳意常无绝。袅袅碧海风，濛濛绿枝雪。急景自馀妍，春禽幸流悦。
S西郊兰若E:云天宜北户，塔庙似西方。林下僧无事，江清日复长。石泉盈掬冷，山实满枝香。寂寞传心印，玄言亦已忘。
S山寺题壁E:物外真何事，幽廊步不穷。一灯心法在，三世影堂空。山果青苔上，寒蝉落叶中。归来还闭阁，棠树几秋风。
S玩槿花E:何乃诗人兴，妍词属舜华。风流感异代，窈窕比同车。凝艳垂清露，惊秋隔绛纱。蝉鸣复虫思，惆怅竹阴斜。
S雨中寒食E:令节逢烟雨，园亭但掩关。佳人宿妆薄，芳树彩绳闲。归思偏消酒，春寒为近山。花枝不可见，别恨灞陵间。
S晚夏郡中卧疾E:事外心如寄，虚斋卧更幽。微风生白羽，畏日隔青油。用拙怀归去，沉痾畏借留。东山自有计，蓬鬓莫先秋。
S南馆林塘E:郡阁山斜对，风烟隔短墙。清池如写月，珍树尽凌霜。行乐知无闷，加餐颇自强。心期空岁晚，鱼意久相忘。
S腊夜对酒E:琥珀杯中物，琼枝席上人。乐声方助醉，烛影已含春。自顾行将老，何辞坐达晨。传觞称厚德，不问吐车茵。
S林塘腊候E:南国冰霜晚，年华已暗归。闲招别馆客，远念故山薇。野艇虚还触，笼禽倦更飞。忘言亦何事，酣赏步清辉。
S南池晨望E:起来林上月，潇洒故人情。铃阁人何事，莲塘晓独行。衣沾竹露爽，茶对石泉清。鼓吹前贤薄，群蛙试一鸣。
S林馆避暑E:池岛清阴里，无人泛酒船。山蜩金奏响，荷露水精圆。静胜朝还暮，幽观白已玄。家林正如此，何事赋归田。
S褒城驿池塘玩月E:夜长秋始半，圆景丽银河。北渚清光溢，西山爽气多。鹤飞闻坠露，鱼戏见增波。千里家林望，凉飙换绿萝。
S资阳郡中咏怀E:腰章非达士，闭阁是潜夫。匣剑宁求试，笼禽但自拘。江清牛渚镇，酒熟步兵厨。唯此前贤意，风流似不孤。
S资中早春E:一雨东风晚，山莺独报春。淹留巫峡梦，惆怅洛阳人。柳意笼丹槛，梅香覆锦茵。年华行可惜，瑶瑟莫生尘。
S郡楼怀长安亲友E:残暑三巴地，沉阴八月天。气昏高阁雨，梦倦下帘眠。愁鬓华簪小，归心社燕前。相思杜陵野，沟水独潺湲。
S独不见E:东风艳阳色，柳绿花如霰。竞理同心鬟，争持合欢扇。香传贾娘手，粉离何郎面。最恨卷帘时，含情独不见。
S野园献果呈员外E:西园果初熟，上客心逾惬。凝粉乍辞枝，飘红仍带叶。幽姿写琼实，殷彩呈妆颊。持此赠佳期，清芬罗袖裛。
S胡姬词E:妍艳照江头，春风好客留。当垆知妾惯，送酒为郎羞。香渡传蕉扇，妆成上竹楼。数钱怜皓腕，非是不能留。
S春日有赠E:堤暖柳丝斜，风光属谢家。晚心应恋水，春恨定因花。步远怜芳草，归迟见绮霞。由来感情思，独自惜年华。
S襄阳乐E:闲随少年去，试上大堤游。画角栖乌起，清弦过客愁。碑沉楚山石，珠彻汉江秋。处处风情好，卢家更上楼。
S关山月E:苍茫临故关，迢递照秋山。万里平芜静，孤城落叶闲。露浓栖雁起，天远戍兵还。复映征西府，光深组练间。
S长城闻笛E:孤城笛满林，断续共霜砧。夜月降羌泪，秋风老将心。静过寒垒遍，暗入故关深。惆怅梅花落，山川不可寻。
S送殷员外使北蕃E:二轩将雨露，万里入烟沙。和气生中国，薰风属外家。塞芦随雁影，关柳拂驼花。努力黄云北，仙曹有雉车。
S同赵校书题普救寺E:东门高处天，一望几悠然。白浪过城下，青山满寺前。尘光分驿道，岚色到人烟。气象须文字，逢君大雅篇。
S题表丈三大夫书斋E:盛府自莲花，群公是岁华。兰姿丈人圃，松色大夫家。素卷堆瑶席，朱弦映绛纱。诗题三百首，高韵照春霞。
S登宁州城楼E:宋玉本悲秋，今朝更上楼。清波城下去，此意重悠悠。晚菊临杯思，寒山满郡愁。故关非内地，一为汉家羞。
S供奉定法师归安南E:故乡南越外，万里白云峰。经论辞天去，香花入海逢。鹭涛清梵彻，蜃阁化城重。心到长安陌，交州后夜钟。
S池上竹E:一丛婵娟色，四面清冷波。气润晚烟重，光闲秋露多。翠筠入疏柳，清影拂圆荷。岁晏琅玕实，心期有凤过。
S美人春怨E:妾家巫峡阳，罗幌寝兰堂。晓日临窗久，春风引梦长。落钗仍挂鬓，微汗欲销黄。纵便朦胧觉，魂犹逐楚王。
S艳女词E:露井桃花发，双双燕并飞。美人姿态里，春色上罗衣。自爱频开镜，时羞欲掩扉。心知行路客，遥惹五香归。
S名姝咏E:阿娇年未多，体弱性能和。怕重愁拈镜，怜轻喜曳罗。临津双洛浦，对月两嫦娥。独有荆王殿，时时暮雨过。
S送太和公主和蕃E:北路古来难，年光独认寒。朔云侵鬓起，边月向眉残。芦井寻沙到，花门度碛看。薰风一万里，来处是长安。
S失题E:何事慰朝夕，不逾诗酒情。山河空道路，蕃汉共刀兵。礼乐新朝市，园林旧弟兄。向风一点泪，塞晚暮江平。
S九日言怀E:二九即重阳，天清野菊黄。近来逢此日，多是在他乡。晚色霞千片，秋声雁一行。不能高处望，恐断老人肠。
S和寄窦七中丞E:仙吏秦峨别，新诗鄂渚来。才推今北斗，职赋旧三台。雕镂心偏许，缄封手自开。何年相赠答，却得到中台。
S立秋日悲怀E:清晓上高台，秋风今日来。又添新节恨，犹抱故年哀。泪岂挥能尽，泉终闭不开。更伤春月过，私服示无缞。
S秋怀寄钱侍郎E:晚岁俱为郡，新秋各异乡。燕鸿一声叫，郢树尽青苍。山露侵衣润，江风卷簟凉。相思如汉水，日夜向浔阳。
S立秋日E:平日本多恨，新秋偏易悲。燕词如惜别，柳意已呈衰。事国终无补，还家未有期。心中旧气味，苦校去年时。
S远别离二首E:杨柳黄金穗，梧桐碧玉枝。春来消息断，早晚是归期。玳织鸳鸯履，金装翡翠篸。畏人相问著，不拟到城南。
S闺人赠远二首E:君行登陇上，妾梦在闺中。玉箸千行落，银床一半空。绮席春眠觉，纱窗晓望迷。朦胧残梦里，犹自在辽西。
S发潭州寄李宁常侍E:君今侍紫垣，我已堕青天。委废从兹日，旋归在几年。心为西靡树，眼是北流泉。更过长沙去，江风满驿船。
S夏日对雨E:登楼逃盛夏，万象正埃尘。对面雷嗔树，当街雨趁人。檐疏蛛网重，地湿燕泥新。吟罢清风起，荷香满四邻。
S暮行河堤上E:暮行河堤上，四顾不见人。衰草际黄云，感叹愁我神。夜归孤舟卧，展转空及晨。谋计竟何就，嗟嗟世与身。
S长安交游者赠孟郊E:长安交游者，贫富各有徒。亲朋相过时，亦各有以娱。陋室有文史，高门有笙竽。何能辨荣悴，且欲分贤愚。
S君子法天运E:君子法天运，四时可前知。小人惟所遇，寒暑不可期。利害有常势，取舍无定姿。焉能使我心，皎皎远忧疑。
S落叶送陈羽E:落叶不更息，断蓬无复归。飘飖终自异，邂逅暂相依。悄悄深夜语，悠悠寒月辉。谁云少年别，流泪各沾衣。
S醉后E:煌煌东方星，奈此众客醉。初喧或忿争，中静杂嘲戏。淋漓身上衣，颠倒笔下字。人生如此少，酒贱且勤置。
S晚菊E:少年饮酒时，踊跃见菊花。今来不复饮，每见恒咨嗟。伫立摘满手，行行把归家。此时无与语，弃置奈悲何。
S从仕E:居闲食不足，从仕力难任。两事皆害性，一生恒苦心。黄昏归私室，惆怅起叹音。弃置人间世，古来非独今。
S过南阳E:南阳郭门外，桑下麦青青。行子去未已，春鸠鸣不停。秦商邈既远，湖海浩将经。孰忍生以戚，吾其寄余龄。
S宿龙宫滩E:浩浩复汤汤，滩声抑更扬。奔流疑激电，惊浪似浮霜。梦觉灯生晕，宵残雨送凉。如何连晓语，一半是思乡。
S郴州祈雨E:乞雨女郎魂，炰羞洁且繁。庙开鼯鼠叫，神降越巫言。旱气期销荡，阴官想骏奔。行看五马入，萧飒已随轩。
S晚泊江口E:郡城朝解缆，江岸暮依村。二女竹上泪，孤臣水底魂。双双归蛰燕，一一叫群猿。回首那闻语，空看别袖翻。
S木芙蓉E:新开寒露丛，远比水间红。艳色宁相妒，嘉名偶自同。采江官渡晚，搴木古祠空。愿得勤来看，无令便逐风。
S寒食直归遇雨E:寒食时看度，春游事已违。风光连日直，阴雨半朝归。不见红球上，那论彩索飞。惟将新赐火，向曙著朝衣。
S枯树E:老树无枝叶，风霜不复侵。腹穿人可过，皮剥蚁还寻。寄托惟朝菌，依投绝暮禽。犹堪持改火，未肯但空心。
S咏灯花同侯十一E:今夕知何夕，花然锦帐中。自能当雪暖，那肯待春红。黄里排金粟，钗头缀玉虫。更烦将喜事，来报主人公。
S秋字E:淮南悲木落，而我亦伤秋。况与故人别，那堪羁宦愁。荣华今异路，风雨昔同忧。莫以宜春远，江山多胜游。
S送汴州监军俱文珍E:奉使羌池静，临戎汴水安。冲天鹏翅阔，报国剑铓寒。晓日驱征骑，春风咏采兰。谁言臣子道，忠孝两全难。
S潭州泊船呈诸公E:夜寒眠半觉，鼓笛闹嘈嘈。暗浪舂楼堞，惊风破竹篙。主人看使范，客子读离骚。闻道松醪贱，何须吝错刀。
S春游曲二首E:万树江边杏，新开一夜风。满园深浅色，照在绿波中。上苑何穷树，花间次第新。香车与丝骑，风静亦生尘。
S塞上曲二首E:天骄远塞行，出鞘宝刀鸣。定是酬恩日，今朝觉命轻。塞虏常为敌，边风已报秋。平生多志气，箭底觅封侯。
S洛阳清明日雨霁E:晓日清明天，夜来嵩少雨。千门尚烟火，九陌无尘土。酒绿河桥春，漏闲宫殿午。游人恋芳草，半犯严城鼓。
S公子行E:金羁白面郎，何处蹋青来。马娇郎半醉，躞蹀望楼台。似见楼上人，玲珑窗户开。隔花闻一笑，落日不知回。
S送戴端公赴容州E:分命诸侯重，葳蕤绣服香。八蛮治险阻，千骑蹋繁霜。山断旌旗出，天晴剑珮光。还将小戴礼，远出化南方。
S送殷华之洪州E:离堂悲楚调，君奏豫章行。愁处雪花白，梦中江水清。扣船歌月色，避浪宿猿声。还作经年别，相思湖草生。
S春日晴原野望E:东风吹暖气，消散入晴天。渐变池塘色，欲生杨柳烟。蒙茸花向月，潦倒客经年。乡思应愁望，江湖春水连。
S湘妃怨E:舜欲省蛮陬，南巡非逸游。九山沉白日，二女泣沧洲。目极楚云断，恨连湘水流。至今闻鼓瑟，咽绝不胜愁。
S冬晚送友人使西蕃E:驿使向天西，巡羌复入氐。玉关晴有雪，砂碛雨无泥。落泪军中笛，惊眠塞上鸡。逢春乡思苦，万里草萋萋。
S春园即事E:水隔群物远，夜深风起频。霜中千树橘，月下五湖人。听鹤忽忘寝，见山如得邻。明年还到此，共看洞庭春。
S江上愁思二首E:江上翁开门，开门向衰草。只知愁子孙，不觉生涯老。江上草茎枯，茎枯叶复焦。那堪芳意尽，夜夜没寒潮。
S寓兴E:桃李有奇质，樗栎无妙姿。皆承庆云沃，一种春风吹。美恶苟同归，喧嚣徒尔为。相将任玄造，聊醉手中卮。
S晨装行E:村店月西出，山林鹎鵊声。旅灯彻夜席，束囊事晨征。寂寂人尚眠，悠悠天未明。岂无偃息心，所务前有程。
S新都行E:缥缈空中丝，蒙笼道傍树。翻兹叶间吹，惹破花上露。悠扬丝意去，苒蒻花枝住。何计脱缠绵，天长春日暮。
S铜雀妓E:萧条登古台，回首黄金屋。落叶不归林，高陵永为谷。妆容徒自丽，舞态阅谁目。惆怅繐帷空，歌声苦于哭。
S徐十八晦落第E:嘉谷不夏熟，大器当晚成。徐生异凡鸟，安得非时鸣。汲汲有所为，驱驱无本情。懿哉苍梧凤，终见排云征。
S送少微上人归德峰E:不负人间累，栖身任所从。灰心闻密行，菜色见羸容。幻世方同悟，深居愿继踪。孤云与禅诵，到后在何峰。
S除夜长安客舍E:十上书仍寝，如流岁又迁。望家思献寿，算甲恨长年。虚牖传寒柝，孤灯照绝编。谁应问穷辙，泣尽更潸然。
S早秋登慈恩寺塔E:宝塔过千仞，登临尽四维。毫端分马颊，墨点辨蛾眉。地迥风弥紧，天长日久迟。因高欲有赋，远意惨生悲。
S题严光钓台E:弭棹历尘迹，悄然关我情。伊无昔时节，岂有今日名。辞贵不辞贱，是心谁复行。钦哉此溪曲，永独古风清。
S答刘连州邦字E:连璧本难双，分符刺小邦。崩云下漓水，劈箭上浔江。负弩啼寒狖，鸣枹惊夜狵。遥怜郡山好，谢守但临窗。
S种柳戏题E:柳州柳刺史，种柳柳江边。谈笑为故事，推移成昔年。垂阴当覆地，耸干会参天。好作思人树，惭无惠化传。
S旦携谢山人至愚池E:新沐换轻帻，晓池风露清。自谐尘外意，况与幽人行。霞散众山迥，天高数雁鸣。机心付当路，聊适羲皇情。
S溪居E:久为簪组累，幸此南夷谪。闲依农圃邻，偶似山林客。晓耕翻露草，夜榜响溪石。来往不逢人，长歌楚天碧。
S夏初雨后寻愚溪E:悠悠雨初霁，独绕清溪曲。引杖试荒泉，解带围新竹。沉吟亦何事，寂寞固所欲。幸此息营营，啸歌静炎燠。
S郊居岁暮E:屏居负山郭，岁暮惊离索。野迥樵唱来，庭空烧烬落。世纷因事远，心赏随年薄。默默谅何为，徒成今与昨。
S秋晓行南谷经荒村E:杪秋霜露重，晨起行幽谷。黄叶覆溪桥，荒村唯古木。寒花疏寂历，幽泉微断续。机心久已忘，何事惊麋鹿。
S零陵春望E:平野春草绿，晓莺啼远林。日晴潇湘渚，云断岣嵝岑。仙驾不可望，世途非所任。凝情空景慕，万里苍梧阴。
S新植海石榴E:弱植不盈尺，远意驻蓬瀛。月寒空阶曙，幽梦彩云生。粪壤擢珠树，莓苔插琼英。芳根閟颜色，徂岁为谁荣。
S早梅E:早梅发高树，迥映楚天碧。朔吹飘夜香，繁霜滋晓白。欲为万里赠，杳杳山水隔。寒英坐销落，何用慰远客。
S南中荣橘柚E:橘柚怀贞质，受命此炎方。密林耀朱绿，晚岁有馀芳。殊风限清汉，飞雪滞故乡。攀条何所叹，北望熊与湘。
S红蕉E:晚英值穷节，绿润含朱光。以兹正阳色，窈窕凌清霜。远物世所重，旅人心独伤。回晖眺林际，摵摵无遗芳。
S梅雨E:梅实迎时雨，苍茫值晚春。愁深楚猿夜，梦断越鸡晨。海雾连南极，江云暗北津。素衣今尽化，非为帝京尘。
S团扇歌E:团扇复团扇，奉君清暑殿。秋风入庭树，从此不相见。上有乘鸾女，苍苍虫网遍。明年入怀袖，别是机中练。
S顺阳歌E:朝辞官军驿，前望顺阳路。野水啮荒坟，秋虫镂宫树。曾闻天宝末，胡马西南骛。城守鲁将军，拔城从此去。
S莫瑶歌E:莫瑶自生长，名字无符籍。市易杂鲛人，婚姻通木客。星居占泉眼，火种开山脊。夜渡千仞谿，含沙不能射。
S蛮子歌E:蛮语钩輈音，蛮衣斑斓布。熏狸掘沙鼠，时节祠盘瓠。忽逢乘马客，恍若惊麏顾。腰斧上高山，意行无旧路。
S苦雨行E:悠悠飞走情，同乐在阳和。岁中三百日，常恐风雨多。天人信遐远，时节易蹉跎。洞房有明烛，无乃酣且歌。
S鶗鴂吟E:朝阳有鸣凤，不闻千万祀。鶗鴂催众芳，晨间先入耳。秋风白露晞，从是尔啼时。如何上春日，唧唧满庭飞。
S观云篇E:兴云感阴气，疾足如见机。晴来意态行，有若功成归。葱茏含晚景，洁白凝秋晖。夜深度银汉，漠漠仙人衣。
S送惟良上人E:高斋洒寒水，是夕山僧至。玄牝无关锁，琼书舍文字。灯明香满室，月午霜凝地。语到不言时，世间人尽睡。
S翠微寺有感E:吾王昔游幸，离宫云际开。朱旗迎夏早，凉轩避暑来。汤饼赐都尉，寒冰颁上才。龙髯不可望，玉座生尘埃。
S读张曲江集作E:圣言贵忠恕，至道重观身。法在何所恨，色相斯为仁。良时难久恃，阴谪岂无因。寂寞韶阳庙，魂归不见人。
S途中早发E:马踏尘上霜，月明江头路。行人朝气锐，宿鸟相辞去。流水隔远村，缦山多红树。悠悠关塞内，往来无闲步。
S望衡山E:东南倚盖卑，维岳资柱石。前当祝融居，上拂朱鸟翮。青冥结精气，磅礴宣地脉。还闻肤寸阴，能致弥天泽。
S重至衡阳伤柳仪曹E:忆昨与故人，湘江岸头别。我马映林嘶，君帆转山灭。马嘶循古道，帆灭如流电。千里江蓠春，故人今不见。
S和乐天秋凉闲卧E:暑退人体轻，雨馀天色改。荷珠贯索断，竹粉残妆在。高僧扫室请，逸客登楼待。槐柳渐萧疏，闲门少光彩。
S岁夜咏怀E:弥年不得意，新岁又如何。念昔同游者，而今有几多。以闲为自在，将寿补蹉跎。春色无情故，幽居亦见过。
S缺题E:故人日已远，窗下尘满琴。坐对一樽酒，恨多无力斟。幕疏萤色迥，露重月华深。万境与群籁，此时情岂任。
S春有情篇E:为问游春侣，春情何处寻。花含欲语意，草有斗生心。雨频催发色，云轻不作阴。纵令无月夜，芳兴暗中深。
S边风行E:边马萧萧鸣，边风满碛生。暗添弓箭力，斗上鼓鼙声。袭月寒晕起，吹云阴阵成。将军占气候，出号夜翻营。
S发华州留别张侍御E:束简下延阁，买符驱短辕。同人惜分袂，结念醉芳樽。切切别弦急，萧萧征骑烦。临岐无限意，相视却忘言。
S送李友路秀才赴举E:谁怜相门子，不语望秋山。生长绮纨内，辛勤笔砚间。荣亲在名字，好学弃官班。伫俟明年桂，高堂开笑颜。
S送从弟郎中赴浙西E:衔命出尚书，新恩换使车。汉庭无右者，梁苑重归欤。又食建业水，曾依京口居。共经何限事，宾主两如初。
S送元上人归稽亭E:重叠稽亭路，山僧归独行。远峰斜日影，本寺旧钟声。徒侣问新事，烟云怆别情。应夸乞食处，踏遍凤凰城。
S赠别君素上人诗E:穷巷唯秋草，高僧独扣门。相欢如旧识，问法到无言。水为风生浪，珠非尘可昏。悟来皆是道，此别不销魂。
S赠别约师E:师逢吴兴守，相伴住禅扃。春雨同栽树，秋灯对讲经。庐山曾结社，桂水远扬舲。话旧还惆怅，天南望柳星。
S春日退朝E:紫陌夜来雨，南山朝下看。戟枝迎日动，阁影助松寒。瑞气转绡縠，游光泛波澜。御沟新柳色，处处拂归鞍。
S观八阵图E:轩皇传上略，蜀相运神机。水落龙蛇出，沙平鹅鹳飞。波涛无动势，鳞介避馀威。会有知兵者，临流指是非。
S八月十五日夜玩月E:天将今夜月，一遍洗寰瀛。暑退九霄净，秋澄万景清。星辰让光彩，风露发晶英。能变人间世，翛然是玉京。
S金陵怀古E:潮满冶城渚，日斜征虏亭。蔡洲新草绿，幕府旧烟青。兴废由人事，山川空地形。后庭花一曲，幽怨不堪听。
S昼居池上亭独吟E:日午树阴正，独吟池上亭。静看蜂教诲，闲想鹤仪形。法酒调神气，清琴入性灵。浩然机已息，几杖复何铭。
S秋江晚泊E:长泊起秋色，空江涵霁晖。暮霞千万状，宾鸿次第飞。古戍见旗迥，荒村闻犬稀。轲峨艑上客，劝酒夜相依。
S秋日送客至潜水驿E:候吏立沙际，田家连竹溪。枫林社日鼓，茅屋午时鸡。鹊噪晚禾地，蝶飞秋草畦。驿楼宫树近，疲马再三嘶。
S途中早发E:中庭望启明，促促事晨征。寒树鸟初动，霜桥人未行。水流白烟起，日上彩霞生。隐士应高枕，无人问姓名。
S城东闲游E:借问池台主，多居要路津。千金买绝境，永日属闲人。竹径萦纡入，花林委曲巡。斜阳众客散，空锁一园春。
S罢郡归洛阳闲居E:十年江海守，旦夕有归心。及此西还日，空成东武吟。花间数杯酒，月下一张琴。闻说功名事，依前惜寸阴。
S晚泊牛渚E:芦苇晚风起，秋江鳞甲生。残霞忽变色，游雁有馀声。戍鼓音响绝，渔家灯火明。无人能咏史，独自月中行。
S伤丘中丞E:邺下杀才子，苍茫冤气凝。枯杨映漳水，野火上西陵。马鬣今无所，龙门昔共登。何人为吊客，唯是有青蝇。
S答白刑部闻新蝉E:蝉声未发前，已自感流年。一入凄凉耳，如闻断续弦。晴清依露叶，晚急畏霞天。何事秋卿咏，逢时亦悄然。
S终南秋雪E:南岭见秋雪，千门生早寒。闲时驻马望，高处卷帘看。雾散琼枝出，日斜铅粉残。偏宜曲江上，倒影入清澜。
S和乐天早寒E:雨引苔侵壁，风驱叶拥阶。久留闲客话，宿请老僧斋。酒瓮新陈接，书签次第排。翛然自有处，摇落不伤怀。
S曲江春望E:凤城烟雨歇，万象含佳气。酒后人倒狂，花时天似醉。三春车马客，一代繁华地。何事独伤怀，少年曾得意。
S赠眼医婆罗门僧E:三秋伤望眼，终日哭途穷。两目今先暗，中年似老翁。看朱渐成碧，羞日不禁风。师有金篦术，如何为发蒙。
S海门潮别浩初师E:前日过萧寺，看师上讲筵。都上礼白足，施者散金钱。方便无非教，经行不废禅。还知习居士，发论侍弥天。
S赠乐天E:一别旧游尽，相逢俱涕零。在人虽晚达，于树似冬青。痛饮连宵醉，狂吟满坐听。终期抛印绶，共占少微星。
S秋夕不寐寄乐天E:洞户夜帘卷，华堂秋簟清。萤飞过池影，蛩思绕阶声。老枕知将雨，高窗报欲明。何人谙此景，远问白先生。
S冬日晨兴寄乐天E:庭树晓禽动，郡楼残点声。灯挑红烬落，酒暖白光生。发少嫌梳利，颜衰恨镜明。独吟谁应和，须寄洛阳城。
S答乐天见忆E:与老无期约，到来如等闲。偏伤朋友尽，移兴子孙间。笔底心无毒，杯前胆不豩。唯馀忆君梦，飞过武牢关。
S和乐天诮失婢榜者E:把镜朝犹在，添香夜不归。鸳鸯拂瓦去，鹦鹉透笼飞。不逐张公子，即随刘武威。新知正相乐，从此脱青衣。
S秋日书怀寄白宾客E:州远雄无益，年高健亦衰。兴情逢酒在，筋力上楼知。蝉噪芳意尽，雁来愁望时。商山紫芝客，应不向秋悲。
S和令狐相公入潼关E:寒光照旌节，关路晓无尘。吏谒前丞相，山迎旧主人。东瞻军府静，西望敕书频。心共黄河水，同升天汉津。
S酬乐天闲卧见寄E:散诞向阳眠，将闲敌地仙。诗情茶助爽，药力酒能宣。风碎竹间日，露明池底天。同年未同隐，缘欠买山钱。
S秋中暑退赠乐天E:暑服宜秋著，清琴入夜弹。人情皆向菊，风意欲摧兰。岁稔贫心泰，天凉病体安。相逢取次第，却甚少年欢。
S酬乐天感秋凉见寄E:庭晚初辨色，林秋微有声。槿衰犹强笑，莲迥却多情。檐燕归心动，鞲鹰俊气生。闲人占闲景，酒熟且同倾。
S新秋对月寄乐天E:月露发光彩，此时方见秋。夜凉金气应，天静火星流。蛩响偏依井，萤飞直过楼。相知尽白首，清景复追游。
S早秋雨后寄乐天E:夜云起河汉，朝雨洒高林。梧叶先风落，草虫迎湿吟。簟凉扇恩薄，室静琴思深。且喜炎前别，安能怀寸阴。
S和重题E:林端落照尽，湖上远岚清。水榭芝兰室，仙舟鱼鸟情。人琴久寂寞，烟月若平生。一泛钓璜处，再吟锵玉声。
S松江送处州奚使君E:吴越古今路，沧波朝夕流。从来别离地，能使管弦愁。江草带烟暮，海云含雨秋。知君五陵客，不乐石门游。
S题报恩寺E:云外支硎寺，名声敌虎丘。石文留马迹，峰势耸牛头。泉眼潜通海，松门预带秋。迟回好风景，王谢昔曾游。
S寻汪道士不遇E:仙子东南秀，泠然善驭风。笙歌五云里，天地一壶中。受箓金华洞，焚香玉帝宫。我来君闭户，应是向崆峒。
S谢柳子厚寄叠石砚E:常时同砚席，寄砚感离群。清越敲寒玉，参差叠碧云。烟岚餘斐亹，水墨两氛氲。好与陶贞白，松窗写紫文。
S元日感怀E:振蛰春潜至，湘南人未归。身加一日长，心觉去年非。燎火委虚烬，儿童衒彩衣。异乡无旧识，车马到门稀。
S谢宣州崔相公赐马E:浮云金络膝，昨日别朱轮。衔草如怀恋，嘶风尚意频。曾将比君子，不是换佳人。从此西归路，应容蹑后尘。
S南中书来E:君书问风俗，此地接炎州。淫祀多青鬼，居人少白头。旅情偏在夜，乡思岂唯秋。每羡朝宗水，门前尽日流。
S题招隐寺E:隐士遗尘在，高僧精舍开。地形临渚断，江势触山回。楚野花多思，南禽声例哀。殷勤最高顶，闲即望乡来。
S思归寄山中友人E:萧条对秋色，相忆在云泉。木落病身死，潮平归思悬。凉钟山顶寺，暝火渡头船。此地非吾士，闲留又一年。
S有感E:死且不自觉，其馀安可论。昨宵凤池客，今日雀罗门。骑吏尘未息，铭旌风已翻。平生红粉爱，惟解哭黄昏。
S题淳于髡墓E:生为齐赘婿，死作楚先贤。应以客卿葬，故临官道边。寓言本多兴，放意能合权。我有一石酒，置君坟树前。
S荆州歌二首E:渚宫杨柳暗，麦城朝雉飞。可怜踏青伴，乘暖著轻衣。今日好南风，商旅相催发。沙头樯竿上，始见春江阔。
S纥那曲二首E:杨柳郁青青，竹枝无限情。周郎一回顾，听唱纥那声。踏曲兴无穷，调同词不同。愿郎千万寿，长作主人翁。
S题寿安甘棠馆二首E:公馆似仙家，池清竹径斜。山禽忽惊起，冲落半岩花。门前洛阳道，门里桃花路。尘土与烟霞，其间十馀步。
S寓兴二首E:常谈即至理，安事非常情。寄语何平叔，无为轻老生。世途多礼数，鹏鷃各逍遥。何事陶彭泽，抛官为折腰。
S咏史二首E:骠骑非无势，少卿终不去。世道剧颓波，我心如砥柱。贾生明王道，卫绾工车戏。同遇汉文时，何人居贵位。
S敬酬微公见寄二首E:凄凉沃州僧，憔悴柴桑宰。别来二十年，唯馀两心在。越江千里镜，越岭四时雪。中有逍遥人，夜深观水月。
S答表臣赠别二首E:昔为瑶池侣，飞舞集蓬莱。今作江汉别，风雪一徘徊。嘶马立未还，行舟路将转。江头暝色深，挥袖依稀见。
S别苏州二首E:三载为吴郡，临岐祖帐开。虽非谢桀黠，且为一裴回。流水阊门外，秋风吹柳条。从来送客处，今日自魂销。
S句E:湖上收宿雨。故国思如此，若为天外心。东屯沧海阔，南让洞庭宽。翠粒照晴露。银花垂院榜，翠羽撼绦铃。
S山亭怀古E:丛石依古城，悬泉洒清池。高低袤丈内，衡霍相蔽亏。归田竟何因，为郡岂所宜。谁能辨人野，寄适聊在斯。
S和太原山亭怀古诗E:中庭起崖谷，漱玉下涟漪。丹丘谁云远，寓象得心期。岂不贵钟鼎，至怀在希夷。唯当蓬莱阁，灵凤复来仪。
S春江曲二首E:家寄征河岸，征人几岁游。不如潮水信，每日到沙头。乘晓南湖去，参差叠浪横。前洲在何处，霜里雁嘤嘤。
S游栖霞寺E:跻险入幽林，翠微含竹殿。泉声无休歇，山色时隐见。潮来杂风雨，梅落成霜霰。一从方外游，顿觉尘心变。
S广庆寺E:传者不足信，见景胜如闻。一水远赴海，两山高入云。鱼龙晴自戏，猿狖晚成群。醉酒斜阳下，离心草自薰。
S怨回纥歌E:白首南朝女，愁听异域歌。收兵颉利国，饮马胡芦河。毳布腥膻久，穹庐岁月多。雕巢城上宿，吹笛泪滂沱。
S江上送别E:祖席驻征棹，开帆候信潮。隔筵桃叶泣，吹管杏花飘。船去鸥飞阁，人归尘上桥。别离惆怅泪，江路湿红蕉。
S和舍弟让笼中鹰E:未用且求安，无猜也不残。九天飞势在，六月目睛寒。动触樊笼倦，闲消肉食难。主人憎恶鸟，试待一呼看。
S青海西寄窦三端公E:时同事弗同，穷节厉阴风。我役流沙外，君朝紫禁中。从容非所羡，辛苦竟何功。但示酬恩路，浮生任转蓬。
S及第后答潼关主人E:本欲云雨化，却随波浪翻。一沾太常第，十过潼关门。志力且虚弃，功名谁复论。主人故相问，惭笑不能言。
S望思台作E:浸润成宫蛊，苍黄弄父兵。人情疑始变，天性感还生。宇县犹能洽，闺门讵不平。空令千载后，凄怆望思名。
S孟冬蒲津关河亭作E:息驾非穷途，未济岂迷津。独立大河上，北风来吹人。雪霜自兹始，草木当更新。严冬不肃杀，何以见阳春。
S题梁宣帝陵二首E:即雠终自翦，覆国岂为雄。假号孤城里，何殊在甬东。祀夏功何薄，尊周义不成。凄凉庾信赋，千载共伤情。
S送文畅上人东游E:随缘聊振锡，高步出东城。水止无恒地，云行不计程。到时为彼岸，过处即前生。今日临岐别，吾徒自有情。
S咏蜀客石琴枕E:可怜他山石，几度负贞坚。推迁强为用，雕斫伤自然。文含巴江浪，色起青城烟。更闻余玉声，时入朱丝弦。
S赋得失群鹤E:杳杳冲天鹤，风排势暂违。有心长自负，无伴可相依。万里宁辞远，三山讵忆归。但令毛羽在，何处不翻飞。
S道州南楼换柱E:鸿灾起无朕，有见非前知。蚁入不足恤，柱倾何可追。良工操斤斧，沉吟方在斯。殚材事朽废，曷若新宏规。
S道州北池放鹅E:我非好鹅癖，尔乏鸣雁姿。安得免沸鼎，澹然游清池。见生不忍食，深情固在斯。能自远飞去，无念稻粱为。
S闻砧有感E:千门俨云端，此地富罗纨。秋月三五夜，砧声满长安。幽人感中怀，静听泪汍澜。所恨捣衣者，不知天下寒。
S早觉有感E:东方殊未明，暗室虫正飞。先觉忽先起，衣裳颠倒时。严冬寒漏长，此夜如何其。不用思秉烛，扶桑有清晖。
S冬日病中即事E:墙下长安道，嚣尘咫尺间。久牵身外役，暂得病中闲。背喜朝阳满，心怜暮鸟还。吾庐在何处，南有白云山。
S久病初朝衢中即事E:沉疴旷十旬，还过直城闉。老马犹知路，羸童欲怕人。久隳三径计，更强百年身。许国将何力，空生衣上尘。
S道州城北楼观李花E:夜疑关山月，晓似沙场雪。曾使西域来，幽情望超越。将念浩无际，欲言忘所说。岂是花感人，自怜抱孤节。
S道州秋夜南楼即事E:谁念独坐愁，日暮此南楼。云去舜祠闭，月明潇水流。猿声何处晓，枫叶满山秋。不分匣中镜，少年看白头。
S衡州早春二首E:碧水何逶迤，东风吹沙草。烟波千万曲，不辨嵩阳道。病肺不饮酒，伤心不看花。惟惊望乡处，犹自隔长沙。
S偶然作二首E:栖栖复汲汲，忽觉年四十。今朝满衣泪，不是伤春泣。中夜兀然坐，无言空涕洟。丈夫志气事，儿女安得知。
S道州感兴E:当代知文字，先皇记姓名。七年天下立，万里海西行。苦节终难辨，劳生竟自轻。今朝流落处，啸水绕孤城。
S题从叔园林E:阮宅闲园暮，窗中见树阴。樵歌依野草，僧语过长林。鸟向花间井，人弹竹里琴。自嫌身未老，已有住山心。
S送僧归漳州E:几夏京城住，今朝独远归。修行四分律，护净七条衣。溪寺黄橙熟，沙田紫芋肥。九龙潭上路，同去客应稀。
S长安道E:胡风激秦树，贱子风中泣。家家朱门开，得见不可入。长安十二衢，投树鸟亦急。高阁何人家，笙簧正喧吸。
S送远吟E:河水昏复晨，河边相送频。离杯有泪饮，别柳无枝春。一笑忽然敛，万愁俄已新。东波与西日，不惜远行人。
S静女吟E:艳女皆妒色，静女独检踪。任礼耻任妆，嫁德不嫁容。君子易求聘，小人难自从。此志谁与谅，琴弦幽韵重。
S山老吟E:不行山下地，唯种山上田。腰斧斫旅松，手瓢汲家泉。讵知文字力，莫记日月迁。蟠木为我身，始得全天年。
S小隐吟E:我饮不在醉，我欢长寂然。酌溪四五盏，听弹两三弦。炼性静栖白，洗情深寄玄。号怒路傍子，贪败不贪全。
S苦寒吟E:天寒色青苍，北风叫枯桑。厚冰无裂文，短日有冷光。敲石不得火，壮阴夺正阳。苦调竟何言，冻吟成此章。
S猛将吟E:拟脍楼兰肉，蓄怒时未扬。秋鼙无退声，夜剑不隐光。虎队手驱出，豹篇心卷藏。古今皆有言，猛将出北方。
S边城吟E:西城近日天，俗禀气候偏。行子独自渴，主人仍卖泉。烧烽碧云外，牧马青坡巅。何处鹘突梦，归思寄仰眠。
S巫山高E:见尽数万里，不闻三声猿。但飞萧萧雨，中有亭亭魂。千载楚王恨，遗文宋玉言。至今晴明天，云结深闺门。
S空城雀E:一雀入官仓，所食宁损几。只虑往覆频，官仓终害尔。鱼网不在天，鸟罗不张水。饮啄要自然，可以空城里。
S羽林行E:朔雪寒断指，朔风劲裂冰。胡中射雕者，此日犹不能。翩翩羽林儿，锦臂飞苍鹰。挥鞭快白马，走出黄河凌。
S游侠行E:壮士性刚决，火中见石裂。杀人不回头，轻生如暂别。岂知眼有泪，肯白头上发。半生无恩酬，剑闲一百月。
S求仙曲E:仙教生为门，仙宗静为根。持心若妄求，服食安足论。铲惑有灵药，饵真成本源。自当出尘网，驭凤登昆仑。
S和丁助教塞上吟E:哭雪复吟雪，广文丁夫子。江南万里寒，曾未及如此。整顿气候谁，言从生灵始。无令恻隐者，哀哀不能已。
S古怨别E:飒飒秋风生，愁人怨离别。含情两相向，欲语气先咽。心曲千万端，悲来却难说。别后唯所思，天涯共明月。
S衰松E:近世交道衰，青松落颜色。人心忌孤直，木性随改易。既摧栖日干，未展擎天力。终是君子材，还思君子识。
S春日有感E:雨滴草芽出，一日长一日。风吹柳线垂，一枝连一枝。独有愁人颜，经春如等闲。且持酒满杯，狂歌狂笑来。
S将见故人E:故人季夏中，及此百馀日。无日不相思，明镜改形色。宁知仲冬时，忽有相逢期。振衣起踯躅，赪鲤跃天池。
S寓言E:谁言碧山曲，不废青松直。谁言浊水泥，不污明月色。我有松月心，俗骋风霜力。贞明既如此，摧折安可得。
S偶作E:利剑不可近，美人不可亲。利剑近伤手，美人近伤身。道险不在广，十步能摧轮。情爱不在多，一夕能伤神。
S劝学E:击石乃有火，不击元无烟。人学始知道，不学非自然。万事须己运，他得非我贤。青春须早为，岂能长少年。
S劝友E:至白涅不缁，至交淡不疑。人生静躁殊，莫厌相箴规。胶漆武可接，金兰文可思。堪嗟无心人，不如松柏枝。
S闻砧E:杜鹃声不哀，断猿啼不切。月下谁家砧，一声肠一绝。杵声不为客，客闻发自白。杵声不为衣，欲令游子归。
S结交E:铸镜须青铜，青铜易磨拭。结交远小人，小人难姑息。铸镜图鉴微，结交图相依。凡铜不可照，小人多是非。
S夜忧E:岂独科斗死，所嗟文字捐。蒿蔓转骄弄，菱荇减婵娟。未遂摆鳞志，空思吹浪旋。何当再霖雨，洗濯生华鲜。
S酒德E:酒是古明镜，辗开小人心。醉见异举止，醉闻异声音。酒功如此多，酒屈亦以深。罪人免罪酒，如此可为箴。
S老恨E:无子抄文字，老吟多飘零。有时吐向床，枕席不解听。斗蚁甚微细，病闻亦清泠。小大不自识，自然天性灵。
S落第E:晓月难为光，愁人难为肠。谁言春物荣，独见叶上霜。雕鹗失势病，鹪鹩假翼翔。弃置复弃置，情如刀剑伤。
S秋夕贫居述怀E:卧冷无远梦，听秋酸别情。高枝低枝风，千叶万叶声。浅井不供饮，瘦田长废耕。今交非古交，贫语闻皆轻。
S长安旅情E:尽说青云路，有足皆可至。我马亦四蹄，出门似无地。玉京十二楼，峨峨倚青翠。下有千朱门，何门荐孤士。
S浮石亭E:曾是风雨力，崔巍漂来时。落星夜皎洁，近榜朝逶迤。翠潋递明灭，清潈泻欹危。况逢蓬岛仙，会合良在兹。
S旅次洛城东水亭E:水竹色相洗，碧花动轩楹。自然逍遥风，荡涤浮竞情。霜落叶声燥，景寒人语清。我来招隐亭，衣上尘暂轻。
S泛黄河E:谁开昆仑源，流出混沌河。积雨飞作风，惊龙喷为波。湘瑟飕飗弦，越宾呜咽歌。有恨不可洗，虚此来经过。
S梦泽中行E:楚山争蔽亏，日月无全辉。楚路饶回惑，旅人有迷归。骐骥思北首，鹧鸪愿南飞。我怀京洛游，未厌风尘衣。
S赠章仇将军E:将军不夸剑，才气为英雄。五岳拽力内，百川倾意中。本立谁敢拔，飞文自难穷。前时天地翻，已有扶正功。
S赠道月上人E:僧貌净无点，僧衣宁缀华。寻常昼日行，不使身影斜。饭术煮松柏，坐山敷云霞。欲知禅隐高，缉薜为袈裟。
S赠城郭道士E:望里失却山，听中遗却泉。松枝休策云，药囊翻贮钱。曾依青桂邻，学得白雪弦。别来意未回，世上为隐仙。
S桐庐山中赠李明府E:静境无浊氛，清雨零碧云。千山不隐响，一叶动亦闻。即此佳志士，精微谁相群。欲识楚章句，袖中兰茝薰。
S古意赠梁肃补阙E:曲木忌日影，谗人畏贤明。自然照烛间，不受邪佞轻。不有百炼火，孰知寸金精。金铅正同炉，愿分精与粗。
S春夜忆萧子真E:半夜不成寐，灯尽又无月。独向阶前立，子规啼不歇。况我有金兰，忽尔为胡越。争得明镜中，久长无白发。
S答卢虔故园见寄E:访旧无一人，独归清雒春。花闻哭声死，水见别容新。乱后故乡宅，多为行路尘。因悲楚左右，谤玉不知珉。
S送从弟郢东归E:尔去东南夜，我无西北梦。谁言贫别易，贫别愁更重。晓色夺明月，征人逐群动。秋风楚涛高，旅榜将谁共。
S山中送从叔简赴举E:石根百尺杉，山眼一片泉。倚之道气高，饮之诗思鲜。于此逍遥场，忽奏别离弦。却笑薜萝子，不同鸣跃年。
S大梁送柳淳先入关E:青山辗为尘，白日无闲人。自古推高车，争利西入秦。王门与侯门，待富不待贫。空携一束书，去去谁相亲。
S送温初下第E:日落浊水中，夜光谁能分。高怀无近趣，清抱多远闻。欲识丈夫志，心藏孤岳云。长安风尘别，咫尺不见君。
S山中送从叔简E:莫以手中琼，言邀世上名。莫以山中迹，久向人间行。松柏有霜操，风泉无俗声。应怜枯朽质，惊此别离情。
S送从舅端适楚地E:归情似泛空，飘荡楚波中。羽扇扫轻汗，布帆筛细风。江花折菡萏，岸影泊梧桐。元舅唱离别，贱生愁不穷。
S送崔爽之湖南E:江与湖相通，二水洗高空。定知一日帆，使得千里风。雪唱与谁和，俗情多不通。何当逸翮纵，飞起泥沙中。
S送殷秀才南游E:诗句临离袂，酒花薰别颜。水程千里外，岸泊几宵间。风叶乱辞木，雪猿清叫山。南中多古事，咏遍始应还。
S邀人赏蔷薇E:蜀色庶可比，楚丛亦应无。醉红不自力，狂艳如索扶。丽蕊惜未扫，宛枝长更纡。何人是花侯，诗老强相呼。
S酬郑毗踯躅咏E:不似人手致，岂关地势偏。孤光袅馀翠，独影舞多妍。迸火烧闲地，红星堕青天。忽惊物表物，嘉客为留连。
S答李员外小榼味E:一拳芙蓉水，倾玉何泠泠。仙情夙已高，诗味今更馨。试啜月入骨，再衔愁尽醒。荷君道古诚，使我善飞翎。
S蚊E:五月中夜息，饥蚊尚营营。但将膏血求，岂觉性命轻。顾己宁自愧，饮人以偷生。愿为天下幮，一使夜景清。
S终南山下作E:见此原野秀，始知造化偏。山村不假阴，流水自雨田。家家梯碧峰，门门锁青烟。因思蜕骨人，化作飞桂仙。
S观种树E:种树皆待春，春至难久留。君看朝夕花，谁免离别愁。心意已零落，种之仍未休。胡为好奇者，无事自买忧。
S烂柯石E:仙界一日内，人间千载穷。双棋未遍局，万物皆为空。樵客返归路，斧柯烂从风。唯馀石桥在，犹自凌丹虹。
S寻言上人E:万里莓苔地，不见驱驰踪。唯开文字窗，时写日月容。竹韵漫萧屑，草花徒蒙茸。披霜入众木，独自识青松。
S姑蔑城E:劲越既成土，强吴亦为墟。皇风一已被，兹邑信平居。抚俗观旧迹，行春布新书。兴亡意何在，绵叹空踌蹰。
S峥嵘岭E:疏凿顺高下，结构横烟霞。坐啸郡斋肃，玩奇石路斜。古树浮绿气，高门结朱华。始见峥嵘状，仰止逾可嘉。
S访嵩阳道士不遇E:先生五兵游，文焰藏金鼎。日下鹤过时，人间空落影。常言一粒药，不堕生死境。何当列御寇，去问仙人请。
S悼幼子E:一闭黄蒿门，不闻白日事。生气散成风，枯骸化为地。负我十年恩，欠尔千行泪。洒之北原上，不待秋风至。
S吊江南老家人春梅E:念尔筋力尽，违我衣食恩。奈何粗犷儿，生鞭见死痕。旧使常以礼，新怨将谁吞。胡为乎泥中，消歇教义源。
S忆远曲E:水上山沉沉，征途复绕林。途荒人行少，马迹犹可寻。雪中独立树，海口失侣禽。离忧如长线，千里萦我心。
S惜花E:春潭足芳树，水清不如素。幽人爱华景，一一空山暮。月出潭气白，游鱼暗冲石。夜深春思多，酒醒山寂寂。
S惜花E:濛濛庭树花，坠地无颜色。日暮东风起，飘扬玉阶侧。残蕊在犹稀，青条耸复直。为君结芳实，令君勿叹息。
S夜怀E:穷居积远念，转转迷所归。幽蕙零落色，暗萤参差飞。病生秋风簟，泪堕月明衣。无愁坐寂寞，重使奏清徽。
S江南春E:江南杨柳春，日暖地无尘。渡口过新雨，夜来生白蘋。晴沙鸣乳燕，芳树醉游人。向晚青山下，谁家祭水神。
S西楼望月E:城西楼上月，复是雪晴时。寒夜共来望，思乡独下迟。幽光落水堑，净色在霜枝。明日千里去，此中还别离。
S别鹤E:双鹤出云谿，分飞各自迷。空巢在松顶，折羽落红泥。寻水终不饮，逢林亦未栖。别离应易老，万里雨凄凄。
S江陵孝女E:孝女独垂发，少年唯一身。无家空托墓，主祭不从人。相吊有行客，起庐无旧邻。江头闻哭处，寂寂楚花春。
S山中古祠E:春草空祠墓，荒林唯鸟飞。记年碑石在，经乱祭人稀。野鼠缘朱帐，阴尘盖画衣。近门潭水黑，时见宿龙归。
S渔阳将E:塞深沙草白，都护领燕兵。放火烧奚帐，分旗筑汉城。下营看岭势，寻雪觉人行。更向桑干北，擒生问碛名。
S听夜泉E:细泉深处落，夜久渐闻声。独起出门听，欲寻当涧行。还疑隔林远，复畏有风生。月下长来此，无人亦到明。
S送南迁客E:去去远迁客，瘴中衰病身。青山无限路，白首不归人。海国战骑象，蛮州市用银。一家分几处，谁见日南春。
S蓟北春怀E:渺渺水云外，别来音信稀。因逢过江使，却寄在家衣。问路更愁远，逢人空说归。今朝蓟城北，又见塞鸿飞。
S赠同溪客E:幽居得相近，烟景每寥寥。共伐临谿树，因为过水桥。自教青鹤舞，分采紫芝苗。更爱南峰住，寻君路恐遥。
S送宫人入道E:旧宠昭阳里，寻仙此最稀。名初出宫籍，身未称霞衣。已别歌舞贵，长随鸾鹤飞。中官看入洞，空驾玉轮归。
S送越客E:见说孤帆去，东南到会稽。春云剡溪口，残月镜湖西。水鹤沙边立，山鼯竹里啼。谢家曾住处，烟洞入应迷。
S赠辟谷者E:学得餐霞法，逢人与小还。身轻曾试鹤，力弱未离山。无食犬犹在，不耕牛自闲。朝朝空漱水，叩齿草堂间。
S思江南旧游E:江皋三月时，花发石楠枝。归客应无数，春山自不知。独行愁道远，回信畏家移。杨柳东西渡，茫茫欲问谁。
S送远使E:扬旌过陇头，陇水向西流。塞路依山远，戍城逢笛秋。寒沙阴漫漫，疲马去悠悠。为问征行将，谁封定远侯。
S古苑杏花E:废苑杏花在，行人愁到时。独开新堑底，半露旧烧枝。晚色连荒辙，低阴覆折碑。茫茫古陵下，春尽又谁知。
S送流人E:独向长城北，黄云暗塞天。流名属边将，旧业作公田。拥雪添军垒，收冰当井泉。知君住应老，须记别乡年。
S送蛮客E:借问炎州客，天南几日行。江连恶谿路，山绕夜郎城。柳叶瘴云湿，桂丛蛮鸟声。知君却回日，记得海花名。
S襄国别友E:晓色荒城下，相看秋草时。独游无定计，不欲道来期。别处去家远，愁中驱马迟。归人渡烟水，遥映野棠枝。
S送远客E:南原相送处，秋水草还生。同作忆乡客，如今分路行。因谁寄归信，渐远问前程。明日重阳节，无人上古城。
S山中赠日南僧E:独向双峰老，松门闭两崖。翻经上蕉叶，挂衲落藤花。甃石新开井，穿林自种茶。时逢海南客，蛮语问谁家。
S征西将E:黄沙北风起，半夜又翻营。战马雪中宿，探人冰上行。深山旗未展，阴碛鼓无声。几道征西将，同收碎叶城。
S寄友人E:忆在江南日，同游三月时。采茶寻远涧，斗鸭向春池。送客沙头宿，招僧竹里棋。如今各千里，无计得相随。
S送防秋将E:白首征西将，犹能射戟支。元戎选部曲，军吏换旌旗。逐虏招降远，开边旧垒移。重收陇外地，应似汉家时。
S律僧E:苦行长不出，清羸最少年。持斋唯一食，讲律岂曾眠。避草每移径，滤虫还入泉。从来天竺法，到此几人传。
S山中秋夜E:寂寂山景静，幽人归去迟。横琴当月下，压酒及花时。冷露湿茆屋，暗泉冲竹篱。西峰采药伴，此夕恨无期。
S送南客E:行路雨修修，青山尽海头。天涯人去远，岭北水空流。夜市连铜柱，巢居属象州。来时旧相识，谁向日南游。
S宿江店E:野店临西浦，门前有橘花。停灯待贾客，卖酒与渔家。夜静江水白，路回山月斜。闲寻泊船处，潮落见平沙。
S岭表逢故人E:过岭万馀里，旅游经此稀。相逢去家远，共说几时归。海上见花发，瘴中唯鸟飞。炎州望乡伴，自识北人衣。
S寄紫阁隐者E:紫阁气沉沉，先生住处深。有人时得见，无路可相寻。夜鹿伴茅屋，秋猿守栗林。唯应采灵药，更不别营心。
S夜宿黑灶溪E:夜到碧溪里，无人秋月明。逢幽更移宿，取伴亦探行。花下红泉色，云西乳鹤声。明朝记归处，石上自书名。
S古树E:古树枝柯少，枯来复几春。露根堪系马，空腹定藏人。蠹节莓苔老，烧痕霹雳新。若当江浦上，行客祭为神。
S送徐先生归蜀E:日暮远归处，云间仙观钟。唯持青玉牒，独立碧鸡峰。阴涧长收乳，寒泉旧养龙。几时因卖药，得向海边逢。
S隐者E:先生已得道，市井亦容身。救病自行药，得钱多与人。问年长不定，传法又非真。每见邻家说，时闻使鬼神。
S送友人归山E:出山成北首，重去结茅庐。移石修废井，扫龛盛旧书。开田留杏树，分洞与僧居。长在幽峰里，樵人见亦疏。
S哭山中友人E:入云遥便哭，山友隔今生。绕墓招魂魄，镌岩记姓名。犬因无主善，鹤为见人鸣。长说能尸解，多应别路行。
S答僧拄杖E:灵藤为拄杖，白净色如银。得自高僧手，将扶病客身。春游不骑马，夜会亦呈人。持此归山去，深宜戴角巾。
S灵都观李道士E:仙观雨来静，绕房琼草春。素书天上字，花洞古时人。泥灶煮灵液，扫坛朝玉真。几回游阆苑，青节亦随身。
S送韦评事归华阴E:三峰西面住，出见世人稀。老大谁相识，恓惶又独归。扫窗秋菌落，开箧夜蛾飞。若向云中伴，还应着褐衣。
S送闽僧E:几夏京城住，今朝独远归。修行四分律，护净七条衣。谿寺黄橙熟，沙田紫芋肥。九龙潭上路，同去客应稀。
S送海南客归旧岛E:海上去应远，蛮家云岛孤。竹船来桂浦，山市卖鱼须。入国自献宝，逢人多赠珠。却归春洞口，斩象祭天吴。
S送新罗使E:万里为朝使，离家今几年。应知旧行路，却上远归船。夜泊避蛟窟，朝炊求岛泉。悠悠到乡国，远望海西天。
S宿广德寺寄从舅E:古寺客堂空，开帘四面风。移床动栖鹤，停烛聚飞虫。闲卧逐凉处，远愁生静中。林西微月色，思与宁家同。
S舟行寄李湖州E:客愁无次第，川路重辛勤。藻密行舟涩，湾多转楫频。薄游空感惠，失计自怜贫。赖有汀洲句，时时慰远人。
S送闲师归江南E:遍住江南寺，随缘到上京。多生修律业，外学得诗名。讲殿偏追入，斋家别请行。青枫乡路远，几日尽归程。
S游襄阳山寺E:秋色江边路，烟霞若有期。寺贫无利施，僧老足慈悲。薜荔侵禅窟，虾蟆占浴池。闲游殊未遍，即是下山时。
S登城寄王秘书建E:闻君鹤岭住，西望日依依。远客偏相忆，登城独不归。十年为道侣，几处共柴扉。今日烟霞外，人间得见稀。
S送从弟戴玄往苏州E:杨柳阊门路，悠悠水岸斜。乘舟向山寺，着屐到渔家。夜月红柑树，秋风白藕花。江天诗景好，回日莫令赊。
S送朱庆馀及第归越E:东南归路远，几日到乡中。有寺山皆遍，无家水不通。湖声莲叶雨，野气稻花风。州县知名久，争邀与客同。
S过贾岛野居E:青门坊外住，行坐见南山。此地去人远，知君终日闲。蛙声篱落下，草色户庭间。好是经过处，唯愁暮独还。
S酬韩庶子E:西街幽僻处，正与懒相宜。寻寺独行远，借书常送迟。家贫无易事，身病足闲时。寂寞谁相问，只应君自知。
S赠姚合少府E:病来辞赤县，案上有丹经。为客烧茶灶，教儿扫竹亭。诗成添旧卷，酒尽卧空瓶。阙下今遗逸，谁瞻隐士星。
S送郑秀才归宁E:桂楫彩为衣，行当令节归。夕潮迷浦远，昼雨见人稀。野芰到时熟，江鸥泊处飞。离琴一奏罢，山雨霭余晖。
S送李评事游越E:未习风尘事，初为吴越游。露沾湖草晚，日照海山秋。梅市门何在，兰亭水尚流。西陵待潮处，知汝不胜愁。
S夏日闲居E:无事门多闭，偏知夏日长。早蝉声寂寞，新竹气清凉。闲对临书案，看移晒药床。自怜归未得，犹寄在班行。
S闲居E:东城南陌尘，紫幰与朱轮。尽说无多事，能闲有几人。唯教推甲子，不信守庚申。谁见衡门里，终朝自在贫。
S寄昭应王中丞E:借得街西宅，开门渭水头。长贫唯要健，渐老不禁愁。独凭藤书案，空悬竹酒钩。春风石瓮寺，作意共君游。
S酬孙洛阳E:家贫相远住，斋馆入时稀。独坐看书卷，闲行著褐衣。早蝉庭笋老，新雨径莎肥。各离争名地，无人见是非。
S晚春过崔驸马东园E:闲园多好风，不意在街东。早早诗名远，长长酒性同。竹香新雨后，莺语落花中。莫遣经过少，年光渐觉空。
S夏日闲居E:多病逢迎少，闲居又一年。药看辰日合，茶过卯时煎。草长晴来地，虫飞晚后天。此时幽梦远，不觉到山边。
S晚秋闲居E:独坐高秋晚，萧条足远思。家贫常畏客，身老转怜儿。万种尽闲事，一生能几时。从来疏懒性，应只有僧知。
S酬韩祭酒雨中见寄E:雨中愁不出，阴黑尽连宵。屋湿唯添漏，泥深未放朝。无刍怜马瘦，少食信儿娇。闻道韩夫子，还同此寂寥。
S早春病中E:羸病及年初，心情不自如。多申请假牒，只送贺官书。幽径独行步，白头长懒梳。更怜晴日色，渐渐暖贫居。
S送严大夫之桂州E:旌旆过湘潭，幽奇得遍探。莎城百越北，行路九疑南。有地多生桂，无时不养蚕。听歌疑似曲，风俗自相谙。
S咏怀E:老去多悲事，非唯见二毛。眼昏书字大，耳重觉声高。望月偏增思，寻山易发劳。都无作官意，赖得在闲曹。
S留别江陵王少府E:迢迢山上路，病客独行迟。况此分手处，当君失意时。寒林远路驿，晚烧过荒陂。别后空回首，相逢未有期。
S赠海东僧E:别家行万里，自说过扶余。学得中州语，能为外国书。与医收海藻，持咒取龙鱼。更问同来伴，天台几处居。
S寄汉阳故人E:知君汉阳住，烟树远重重。归使雨中发，寄书灯下封。同时买江坞，今日别云松。欲问新移处，青萝最北峰。
S送安西将E:万里海西路，茫茫边草秋。计程沙塞口，望伴驿峰头。雪暗非时宿，沙深独去愁。塞乡人易老，莫住近蕃州。
S题李山人幽居E:襄阳南郭外，茅屋一书生。无事焚香坐，有时寻竹行。画苔藤杖细，踏石笋鞋轻。应笑风尘客，区区逐世名。
S早春闲游E:年长身多病，独宜作冷官。从来闲坐惯，渐觉出门难。树影新犹薄，池光晚尚寒。遥闻有花发，骑马暂行看。
S和周赞善闻子规E:秦城啼楚鸟，远思更纷纷。况是街西夜，偏当雨里闻。应投最高树，似隔数重云。此处谁能听，遥知独有君。
S送李骑曹灵州归觐E:翩翩出上京，几日到边城。渐觉风沙起，还将弓箭行。席箕侵路暗，野马见人惊。军府知归庆，应教数骑迎。
S寒食夜寄姚侍郎E:贫官多寂寞，不异野人居。作酒和山药，教儿写道书。五湖归去远，百事病来疏。况忆同怀者，寒庭月上初。
S题清彻上人院E:古寺临坛久，松间别起堂。看添浴佛水，自合读经香。爱养无家客，多传得效方。过斋长不出，坐卧一绳床。
S经王处士原居E:旧宅谁相近，唯僧近竹关。庭闲云满井，窗晓雪通山。来客半留宿，借书多寄还。明时未中岁，莫便一生闲。
S不食仙姑山房E:寂寂花枝里，草堂唯素琴。因山曾改眼，见客不言心。月出溪路静，鹤鸣云树深。丹砂如可学，便欲住幽林。
S江头E:晚步随江远，来帆过眼频。试寻新住客，少见故乡人。回首怜归翼，长吟任此身。应同南浦雁，更见岭头春。
S寄孙冲主簿E:低折沧洲簿，无书整两春。马从同事借，妻怕罢官贫。道僻收闲药，诗高笑故人。仍闻长吏奏，表乞锁厅频。
S赠任懒E:未肯求科第，深坊且隐居。胜游寻野客，高卧看兵书。点药医闲马，分泉灌远蔬。汉庭无得意，谁拟荐相如。
S旧宫人E:歌舞梁州女，归时白发生。全家没蕃地，无处问乡程。宫锦不传样，御香空记名。一身难自说，愁逐路人行。
S没蕃故人E:前年伐月支，城上没全师。蕃汉断消息，死生长别离。无人收废帐，归马识残旗。欲祭疑君在，天涯哭此时。
S赠箕山僧E:久住空林下，长斋耳目清。蒲团借客坐，石磹甃人行。似鹤难知性，因山强号名。时闻衣袖里，暗掐念珠声。
S冬夕E:寒蛩独罢织，湘雁犹能鸣。月色当窗入，乡心半夜生。不成高枕梦，复作绕阶行。回首嗟淹泊，城头北斗横。
S老将E:鬓衰头似雪，行步急如风。不怕骑生马，犹能挽硬弓。兵书封锦字，手诏满香筒。今日身憔悴，犹夸定远功。
S送友生游峡中E:风静杨柳垂，看花又别离。几年同在此，今日各驱驰。峡里闻猿叫，山头见月时。殷勤一杯酒，珍重岁寒姿。
S送安法师E:出郭见落日，别君临古津。远程无野寺，宿处问何人。原色不分路，锡声遥隔尘。山阴到家节，犹及蕙兰春。
S水E:荡漾空沙际，虚明入远天。秋光照不极，鸟色去无边。势引长云阔，波轻片雪连。汀洲杳难测，万古覆苍烟。
S岳州晚景E:晚景寒鸦集，秋声旅雁归。水光浮日去，霞彩映江飞。洲白芦花吐，园红柿叶稀。长沙卑湿地，九月未成衣。
S句E:韩公国大贤，道德赫已闻。时出为阳山，尔区来趋奔。韩官迁掾曹，子随至荆门。韩入为博士，崎岖送归轮。
S送邵兵曹归江南E:春风杨柳陌，连骑醉离觞。千里远山碧，一条归路长。花开愁北渚，云去渡南湘。东望濛濛处，烟波是故乡。
S卓女怨E:妾本怀春女，春愁不自任。迷魂随凤客，娇思入琴心。托援交情重，当垆酌意深。谁家有夫婿，作赋得黄金。
S守岁二首E:去年留不住，年来也任他。当垆一榼酒，争奈两年何。老来经节腊，乐事甚悠悠。不及儿童日，都卢不解愁。
S感秋别怨E:霜秋自断魂，楚调怨离分。魄散瑶台月，心随巫峡云。蛾眉谁共画，凤曲不同闻。莫似湘妃泪，斑斑点翠裙。
S月下寄徐希仁E:夜半沙上行，月莹天心明。沙月浩无际，此中离思生。上天何寥廓，下地何峥嵘。吾道岂已矣，为君倾兕觥。
S赠稚禅师E:春风满禅院，师独坐南轩。万化见中尽，始觉静性尊。我来契平生，目击道自存。与师不动游，游此无迹门。
S掩关铭E:蛇毒毒有形，药毒毒有名。人毒毒在心，对面如弟兄。美言不可听，深于千丈坑。不如掩关坐，幽鸟时一声。
S还自会稽歌E:野粉椒壁黄，湿萤满梁殿。台城应教人，秋衾梦铜辇。吴霜点归鬓，身与塘蒲晚。脉脉辞金鱼，羁臣守迍贱。
S示弟E:别弟三年后，还家一日余。醁醽今夕酒，缃帙去时书。病骨犹能在，人间底事无。何须问牛马，抛掷任枭卢。
S竹E:入水文光动，抽空绿影春。露华生笋径，苔色拂霜根。织可承香汗，裁堪钓锦鳞。三梁曾入用，一节奉王孙。
S七夕E:别浦今朝暗，罗帷午夜愁。鹊辞穿线月，花入曝衣楼。天上分金镜，人间望玉钩。钱塘苏小小，更值一年秋。
S过华清宫E:春月夜啼鸦，宫帘隔御花。云生朱络暗，石断紫钱斜。玉碗盛残露，银灯点旧纱。蜀王无近信，泉上有芹芽。
S追和柳恽E:汀洲白蘋草，柳恽乘马归。江头楂树香，岸上蝴蝶飞。酒杯箬叶露，玉轸蜀桐虚。朱楼通水陌，沙暖一双鱼。
S蜀国弦E:枫香晚花静，锦水南山影。惊石坠猿哀，竹云愁半岭。凉月生秋浦，玉沙粼粼光。谁家红泪客，不忍过瞿塘。
S走马引E:我有辞乡剑，玉锋堪截云。襄阳走马客，意气自生春。朝嫌剑花净，暮嫌剑光冷。能持剑向人，不解持照身。
S古悠悠行E:白景归西山，碧华上迢迢。今古何处尽，千岁随风飘。海沙变成石，鱼沫吹秦桥。空光远流浪，铜柱从年消。
S伤心行E:咽咽学楚吟，病骨伤幽素。秋姿白发生，木叶啼风雨。灯青兰膏歇，落照飞蛾舞。古壁生凝尘，羁魂梦中语。
S追和何、谢铜雀妓E:佳人一壶酒，秋容满千里。石马卧新烟，忧来何所似。歌声且潜弄，陵树风自起。长裾压高台，泪眼看花机。
S画角东城E:河转曙萧萧，鸦飞睥睨高。帆长摽越甸，壁冷挂吴刀。淡菜生寒日，鲕鱼潠白涛。水花沾抹额，旗鼓夜迎潮。
S出城E:雪下桂花稀，啼乌被弹归。关水乘驴影，秦风帽带垂。入乡试万里，无印自堪悲。卿卿忍相问，镜中双泪姿。
S难忘曲E:夹道开洞门，弱杨低画戟。帘影竹华起，箫声吹日色。蜂语绕妆镜，拂蛾学春碧。乱系丁香梢，满栏花向夕。
S客游E:悲满千里心，日暖南山石。不谒承明庐，老作平原客。四时别家庙，三年去乡国。旅歌屡弹铗，归问时裂帛。
S冯小怜E:湾头见小怜，请上琵琶弦。破得春风恨，今朝直几钱。裙垂竹叶带，鬓湿杏花烟。玉冷红丝重，齐宫妾驾鞭。
S答赠E:本是张公子，曾名萼绿华。沉香熏小像，杨柳伴啼鸦。露重金泥冷，杯阑玉树斜。琴堂沽酒客，新买后园花。
S题赵生壁E:大妇然竹根，中妇舂玉屑。冬暖拾松枝，日烟坐蒙灭。木藓青桐老，石井水声发。曝背卧东亭，桃花满肌骨。
S感春E:日暖自萧条，花悲北郭骚。榆穿莱子眼，柳断舞儿腰。上幕迎神燕，飞丝送百劳。胡琴今日恨，急语向檀槽。
S仙人E:弹琴石壁上，翻翻一仙人。手持白鸾尾，夜扫南山云。鹿饮寒涧下，鱼归清海滨。当时汉武帝，书报桃花春。
S花游曲E:春柳南陌态，冷花寒露姿。今朝醉城外，拂镜浓扫眉。烟湿愁车重，红油覆画衣。舞裙香不暖，酒色上来迟。
S梁公子E:风彩出萧家，本是菖蒲花。南塘莲子熟，洗马走江沙。御笺银沫冷，长簟凤窠斜。种柳营中暗，题书赐馆娃。
S房中思E:新桂如蛾眉，秋风吹小绿。行轮出门去，玉銮声断续。月轩下风露，晓庭自幽涩。谁能事贞素，卧听莎鸡泣。
S绿水词E:今宵好风月，阿侯在何处。为有倾人色，翻成足愁苦。东湖采莲叶，南湖拔蒲根。未持寄小姑，且持感愁魂。
S洛阳城外别皇甫湜E:洛阳吹别风，龙门起断烟。冬树束生涩，晚紫凝华天。单身野霜上，疲马飞蓬间。凭轩一双泪，奉坠绿衣前。
S题归梦E:长安风雨夜，书客梦昌谷。怡怡中堂笑，小弟栽涧菉。家门厚重意，望我饱饥腹。劳劳一寸心，灯花照鱼目。
S经沙苑E:野水泛长澜，宫牙开小蒨。无人柳自春，草渚鸳鸯暖。晴嘶卧沙马，老去悲啼展。今春还不归，塞嘤折翅雁。
S嘲雪E:昨日发葱岭，今朝下兰渚。喜从千里来，乱笑含春语。龙沙湿汉旗，凤扇迎秦素。久别辽城鹤，毛衣已应故。
S高平县东私路E:侵侵槲叶香，木花滞寒雨。今夕山上秋，永谢无人处。石谿远荒涩，棠实悬辛苦。古者定幽寻，呼君作私路。
S谣俗E:上林胡蝶小，试伴汉家君。飞向南城去，误落石榴裙。脉脉花满树，翾翾燕绕云。出门不识路，羞问陌头人。
S句E:不见山巅树，摧杌下为薪。日睹井中泥，上出作埃尘。情知一丘趣，不谢千里印。倚剑登高台，悠悠送春目。
S作诗E:作诗无知音，作不如不作。未逢赓载人，此道终寂寞。有虞今已殁，来者谁为托。朗咏豁心胸，笔与泪俱落。
S古怨E:君莫嫌丑妇，丑妇死守贞。山头一怪石，长作望夫名。鸟有并翼飞，兽有比肩行。丈夫不立义，岂如鸟兽情。
S自问E:自问彭城子，何人授汝颠。酒肠宽似海，诗胆大于天。断剑徒劳匣，枯琴无复弦。相逢不多合，赖是向林泉。
S入蜀E:望空问真宰，此路为谁开。峡色侵天去，江声滚地来。孔明深有意，钟会亦何才。信此非人事，悲歌付一杯。
S塞上逢卢仝E:直到桑干北，逢君夜不眠。上楼腰脚健，怀土眼睛穿。斗柄寒垂地，河流冻彻天。羁魂泣相向，何事有诗篇。
S春鸠E:春鸠与百舌，音响讵同年。如何一时语，俱得春风怜。犹知化工意，当春不生蝉。免教争叫噪，沸渭桃花前。
S襄阳道E:羊公名渐远，唯有岘山碑。近日称难继，曹王任马彝。椒兰俱下世，城郭到今时。汉水清如玉，流来本为谁。
S塞马E:塞马倦江渚，今朝神彩生。晓风寒猎猎，乍得草头行。夷狄寝烽候，关河无战声。何由当阵面，从尔四蹄轻。
S秋夕远怀E:旦夕天气爽，风飘叶渐轻。星繁河汉白，露逼衾枕清。丹鸟月中灭，莎鸡床下鸣。悠悠此怀抱，况复多远情。
S东西道E:天皇开四极，便有东西道。万古阅行人，行人几人老。顾我倦行者，息阴何不早。少壮尘事多，那言壮年好。
S分流水E:古时愁别泪，滴作分流水。日夜东西流，分流几千里。通塞两不见，波澜各自起。与君相背飞，去去心如此。
S周先生E:寥寥空山岑，冷冷风松林。流月垂鳞光，悬泉扬高音。希夷周先生，烧香调琴心。神力盈三千，谁能还黄金。
S寒E:江瘴节候暖，腊初梅已残。夜来北风至，喜见今日寒。扣冰浅塘水，拥雪深竹阑。复此满尊醁，但嗟谁与欢。
S邮竹E:庭有萧萧竹，门有阗阗骑。嚣静本殊途，因依偶同寄。亭亭乍干云，袅袅亦垂地。人有异我心，我无异人意。
S落月E:落月沉馀影，阴渠流暗光。蚊声霭窗户，萤火绕屋梁。飞幌翠云薄，新荷清露香。不吟复不寐，竟夕池水傍。
S高荷E:种藕百馀根，高荷才四叶。飐闪碧云扇，团圆青玉叠。亭亭自抬举，鼎鼎难藏擫。不学著水荃，一生长怗怗。
S长庆历E:年历复年历，卷尽悲且惜。历日何足悲，但悲年运易。年年岂无叹，此叹何唧唧。所叹别此年，永无长庆历。
S感小株夜合E:纤干未盈把，高条才过眉。不禁风苦动，偏受露先萎。不分秋同尽，深嗟小便衰。伤心落残叶，犹识合昏期。
S初寒夜寄卢子蒙E:月是阴秋镜，寒为寂寞资。轻寒酒醒后，斜月枕前时。倚壁思闲事，回灯检旧诗。闻君亦同病，终夜远相悲。
S谕子蒙E:抚稚君休感，无儿我不伤。片云离岫远，双燕念巢忙。大壑谁非水，华星各自光。但令长有酒，何必谢家庄。
S除夜E:忆昔岁除夜，见君花烛前。今宵祝文上，重叠叙新年。闲处低声哭，空堂背月眠。伤心小儿女，撩乱火堆边。
S赋得雨后花E:红芳怜静色，深与雨相宜。馀滴下纤蕊，残珠堕细枝。浣花江上思，啼粉镜中窥。念此低回久，风光幸一吹。
S早归E:春静晓风微，凌晨带酒归。远山笼宿雾，高树影朝晖。饮马鱼惊水，穿花露滴衣。娇莺似相恼，含啭傍人飞。
S晚秋E:竹露滴寒声，离人晓思惊。酒醒秋簟冷，风急夏衣轻。寝倦解幽梦，虑闲添远情。谁怜独欹枕，斜月透窗明。
S送林复梦赴韦令辟E:蜀路危于剑，怜君自坦途。几回曾啖炙，千里远衔珠。野性便荒饮，时风忌酒徒。相门多礼让，前后莫相逾。
S忆杨十二E:杨子爱言诗，春天好咏时。恋花从马滞，联句放杯迟。日映含烟竹，风牵卧柳丝。南山更多兴，须作白云期。
S夜合E:绮树满朝阳，融融有露光。雨多疑濯锦，风散似分妆。叶密烟蒙火，枝低绣拂墙。更怜当暑见，留咏日偏长。
S新竹E:新篁才解箨，寒色已青葱。冉冉偏凝粉，萧萧渐引风。扶疏多透日，寥落未成丛。惟有团团节，坚贞大小同。
S秋相望E:檐月惊残梦，浮凉满夏衾。蟏蛸低户网，萤火度墙阴。炉暗灯光短，床空帐影深。此时相望久，高树忆横岑。
S春病E:病来闲卧久，因见静时心。残月晓窗迥，落花幽院深。望山移坐榻，行药步墙阴。车马门前度，遥闻哀苦吟。
S东台去E:陶君喜不遇，予每为君言。今日东台去，澄心在陆浑。旋抽随日俸，并买近山园。千万崔兼白，殷勤承主恩。
S刘颇诗E:一言感激士，三世义忠臣。破瓮嫌妨路，烧庄耻属人。迥分辽海气，闲踏洛阳尘。傥使权由我，还君白马津。
S夜饮E:灯火隔帘明，竹梢风雨声。诗篇随意赠，杯酒越巡行。漫唱江朝曲，闲征药草名。莫辞终夜饮，朝起又营营。
S欲曙E:江堤阅暗流，漏鼓急残筹。片月低城堞，稀星转角楼。鹤媒华表上，鵾鵊柳枝头。不为来趋府，何因欲曙游。
S寄胡灵之E:早岁颠狂伴，城中共几年。有时潜步出，连夜小亭眠。月影侵床上，花丛在眼前。今宵正风雨，空宅楚江边。
S夜雨E:水怪潜幽草，江云拥废居。雷惊空屋柱，电照满床书。竹瓦风频裂，茅檐雨渐疏。平生沧海意，此去怯为鱼。
S缘路E:总是玲珑竹，兼藏浅漫溪。沙平深见底，石乱不成泥。烟火遥村落，桑麻隔稻畦。此中如有问，甘被到头迷。
S湘南登临湘楼E:高处望潇湘，花时万井香。雨馀怜日嫩，岁闺觉春长。霞刹分危榜，烟波透远光。情知楼上好，不是仲宣乡。
S晚宴湘亭E:晚日宴清湘，晴空走艳阳。花低愁露醉，絮起觉春狂。舞旋红裙急，歌垂碧袖长。甘心出童羖，须一尽时荒。
S酒醒E:饮醉日将尽，醒时夜已阑。暗灯风焰晓，春席水窗寒。未解萦身带，犹倾坠枕冠。呼儿问狼藉，疑是梦中欢。
S独游E:远地难逢侣，闲人且独行。上山随老鹤，接酒待残莺。花当西施面，泉胜卫玠清。鹈鹕满春野，无限好同声。
S洞庭湖E:人生除泛海，便到洞庭波。驾浪沉西日，吞空接曙河。虞巡竟安在，轩乐讵曾过。唯有君山下，狂风万古多。
S雪天E:故乡千里梦，往事万重悲。小雪沉阴夜，闲窗老病时。独闻归去雁，偏咏别来诗。惭愧红妆女，频惊两鬓丝。
S别岭南熊判官E:十年常远道，不忍别离声。况复三巴外，仍逢万里行。桐花新雨气，梨叶晚春晴。到海知何日，风波从此生。
S水上寄乐天E:眼前明月水，先入汉江流。汉水流江海，西江过庾楼。庾楼今夜月，君岂在楼头。万一楼头望，还应望我愁。
S代杭民答乐天E:翠幕笼斜日，朱衣俨别筵。管弦凄欲罢，城郭望依然。路溢新城市，农开旧废田。春坊幸无事，何惜借三年。
S梦昔时E:闲窗结幽梦，此梦谁人知。夜半初得处，天明临去时。山川已久隔，云雨两无期。何事来相感，又成新别离。
S曹十九舞绿钿E:急管清弄频，舞衣才揽结。含情独摇手，双袖参差列。騕褭柳牵丝，炫转风回雪。凝眄娇不移，往往度繁节。
S晓将别E:风露晓凄凄，月下西墙西。行人帐中起，思妇枕前啼。屑屑命僮御，晨装俨已齐。将去复携手，日高方解携。
S新秋E:旦暮已凄凉，离人远思忙。夏衣临晓薄，秋影入檐长。前事风随扇，归心燕在梁。殷勤寄牛女，河汉正相望。
S赠双文E:艳极翻含怨，怜多转自娇。有时还暂笑，闲坐爱无憀。晓月行看堕，春酥见欲消。何因肯垂手，不敢望回腰。
S春别E:幽芳本未阑，君去蕙花残。河汉秋期远，关山世路难。云屏留粉絮，风幌引香兰。肠断回文锦，春深独自看。
S酬白太傅E:太空秋色凉，独鸟下微阳。三径池塘静，六街车马忙。渐能高酒户，始是入诗狂。官冷且无事，追陪慎莫忘。
S赠柔之E:穷冬到乡国，正岁别京华。自恨风尘眼，常看远地花。碧幢还照曜，红粉莫咨嗟。嫁得浮云婿，相随即是家。
S醉题东武E:役役行人事，纷纷碎簿书。功夫两衙尽，留滞七年馀。病痛梅天发，亲情海岸疏。因循未归得，不是忆鲈鱼。
S初入太行路E:天冷日不光，太行峰苍莽。尝闻此中险，今我方独往。马蹄冻且滑，羊肠不可上。若比世路难，犹自平于掌。
S仙游寺独宿E:沙鹤上阶立，潭月当户开。此中留我宿，两夜不能回。幸与静境遇，喜无归侣催。从今独游后，不拟共人来。
S答卜者E:病眼昏似夜，衰鬓飒如秋。除却须衣食，平生百事休。知君善易者，问我决疑不。不卜非他故，人间无所求。
S闲居E:深闭竹间扉，静扫松下地。独啸晚风前，何人知此意。看山尽日坐，枕帙移时睡。谁能从我游，使君心无事。
S题玉泉寺E:湛湛玉泉色，悠悠浮云身。闲心对定水，清净两无尘。手把青筇杖，头戴白纶巾。兴尽下山去，知我是谁人。
S早春E:雪消冰又释，景和风复暄。满庭田地湿，荠叶生墙根。官舍悄无事，日西斜掩门。不开庄老卷，欲与何人言。
S咏怀E:尽日松下坐，有时池畔行。行立与坐卧，中怀澹无营。不觉流年过，亦任白发生。不为世所薄，安得遂闲情。
S出山吟E:朝咏游仙诗，暮歌采薇曲。卧云坐白石，山中十五宿。行随出洞水，回别缘岩竹。早晚重来游，心期瑶草绿。
S岁暮E:已任时命去，亦从岁月除。中心一调伏，外累尽空虚。名宦意已矣，林泉计何如。拟近东林寺，溪边结一庐。
S垂钓E:临水一长啸，忽思十年初。三登甲乙第，一入承明庐。浮生多变化，外事有盈虚。今来伴江叟，沙头坐钓鱼。
S晚燕E:百鸟乳雏毕，秋燕独蹉跎。去社日已近，衔泥意如何。不悟时节晚，徒施工用多。人间事亦尔，不独燕营窠。
S食后E:食罢一觉睡，起来两瓯茶。举头看日影，已复西南斜。乐人惜日促，忧人厌年赊。无忧无乐者，长短任生涯。
S闲居E:肺病不饮酒，眼昏不读书。端然无所作，身意闲有馀。鸡栖篱落晚，雪映林木疏。幽独已云极，何必山中居。
S夜琴E:蜀桐木性实，楚丝音韵清。调慢弹且缓，夜深十数声。入耳澹无味，惬心潜有情。自弄还自罢，亦不要人听。
S郭虚舟相访E:朝暖就南轩，暮寒归后屋。晚酒一两杯，夜棋三数局。寒灰埋暗火，晓焰凝残烛。不嫌贫冷人，时来同一宿。
S初出城留别E:朝从紫禁归，暮出青门去。勿言城东陌，便是江南路。扬鞭簇车马，挥手辞亲故。我生本无乡，心安是归处。
S过紫霞兰若E:我爱此山头，及此三登历。紫霞旧精舍，寥落空泉石。朝市日喧隘，云林长悄寂。犹存住寺僧，肯有归山客。
S食饱E:食饱拂枕卧，睡足起闲吟。浅酌一杯酒，缓弹数弄琴。既可畅情性，亦足傲光阴。谁知利名尽，无复长安心。
S禁中月E:海水明月出，禁中清夜长。东南楼殿白，稍稍上宫墙。净落金塘水，明浮玉砌霜。不比人间见，尘土污清光。
S初见白发E:白发生一茎，朝来明镜里。勿言一茎少，满头从此始。青山方远别，黄绶初从仕。未料容鬓间，蹉跎忽如此。
S新丰路逢故人E:尘土长路晚，风烟废宫秋。相逢立马语，尽日此桥头。知君不得意，郁郁来西游。惆怅新丰店，何人识马周。
S立秋日曲江忆元九E:下马柳阴下，独上堤上行。故人千万里，新蝉三两声。城中曲江水，江上江陵城。两地新秋思，应同此日情。
S晓别E:晓鼓声已半，离筵坐难久。请君断肠歌，送我和泪酒。月落欲明前，马嘶初别后。浩浩暗尘中，何由见回首。
S北园E:北园东风起，杂花次第开。心知须臾落，一日三四来。花下岂无酒，欲酌复迟回。所思眇千里，谁劝我一杯。
S秋江送客E:秋鸿次第过，哀猿朝夕闻。是日孤舟客，此地亦离群。濛濛润衣雨，漠漠冒帆云。不醉浔阳酒，烟波愁杀人。
S司马厅独宿E:荒凉满庭草，偃亚侵檐竹。府吏下厅帘，家僮开被襆。数声城上漏，一点窗间烛。官曹冷似冰，谁肯来同宿。
S西楼夜E:悄悄复悄悄，城隅隐林杪。山郭灯火稀，峡天星汉少。年光东流水，生计南枝鸟。月没江沈沈，西楼殊未晓。
S东楼晓E:脉脉复脉脉，东楼无宿客。城暗云雾多，峡深田地窄。宵灯尚留焰，晨禽初展翮。欲知山高低，不见东方白。
S送客回晚兴E:城上云雾开，沙头风浪定。参差乱山出，澹泞平江净。行客舟已远，居人酒初醒。袅袅秋竹梢，巴蝉声似磬。
S江上送客E:江花已萎绝，江草已消歇。远客何处归，孤舟今日发。杜鹃声似哭，湘竹斑如血。共是多感人，仍为此中别。
S卧小斋E:朝起视事毕，晏坐饱食终。散步长廊下，卧退小斋中。拙政自多暇，幽情谁与同。孰云二千石，心如田野翁。
S郊下E:西日照高树，树头子规鸣。东风吹野水，水畔江蓠生。尽日看山立，有时寻涧行。兀兀长如此，何许似专城。
S逍遥咏E:亦莫恋此身，亦莫厌此身。此身何足恋，万劫烦恼根。此身何足厌，一聚虚空尘。无恋亦无厌，始是逍遥人。
S感秋寄远E:惆怅时节晚，两情千里同。离忧不散处，庭树正秋风。燕影动归翼，蕙香销故丛。佳期与芳岁，牢落两成空。
S答韦八E:丽句劳相赠，佳期恨有违。早知留酒待，悔不趁花归。春尽绿醅老，雨多红萼稀。今朝如一醉，犹得及芳菲。
S送文畅上人东游E:得道即无著，随缘西复东。貌依年腊老，心到夜禅空。山宿驯溪虎，江行滤水虫。悠悠尘客思，春满碧云中。
S社日关路作E:晚景函关路，凉风社日天。青岩新有燕，红树欲无蝉。愁立驿楼上，厌行官堠前。萧条秋兴苦，渐近二毛年。
S赋得古原草送别E:离离原上草，一岁一枯荣。野火烧不尽，春风吹又生。远芳侵古道，晴翠接荒城。又送王孙去，萋萋满别情。
S除夜寄弟妹E:感时思弟妹，不寐百忧生。万里经年别，孤灯此夜情。病容非旧日，归思逼新正。早晚重欢会，羁离各长成。
S秋暮郊居书怀E:郊居人事少，昼卧对林峦。穷巷厌多雨，贫家愁早寒。葛衣秋未换，书卷病仍看。若问生涯计，前溪一钓竿。
S春村E:二月村园暖，桑间戴胜飞。农夫舂旧谷，蚕妾捣新衣。牛马因风远，鸡豚过社稀。黄昏林下路，鼓笛赛神归。
S题施山人野居E:得道应无著，谋生亦不妨。春泥秧稻暖，夜火焙茶香。水巷风尘少，松斋日月长。高闲真是贵，何处觅侯王。
S新磨镜E:衰容常晚栉，秋镜偶新磨。一与清光对，方知白发多。鬓毛从幻化，心地付头陀。任意浑成雪，其如似梦何。
S凉夜有怀E:念别感时节，早蛩闻一声。风帘夜凉入，露簟秋意生。灯尽梦初罢，月斜天未明。暗凝无限思，起傍药阑行。
S秋思E:病眠夜少梦，闲立秋多思。寂寞余雨晴，萧条早寒至。鸟栖红叶树，月照青苔地。何况镜中年，又过三十二。
S答骑马入空台E:君入空台去，朝往暮还来。我入泉台去，泉门无复开。鳏夫仍系职，稚女未胜哀。寂寞咸阳道，家人覆墓回。
S夜坐E:斜月入前楹，迢迢夜坐情。梧桐上阶影，蟋蟀近床声。曙傍窗间至，秋从簟上生。感时因忆事，不寝到鸡鸣。
S江夜舟行E:烟淡月濛濛，舟行夜色中。江铺满槽水，帆展半樯风。叫曙嗷嗷雁，啼秋唧唧虫。只应催北客，早作白须翁。
S途中感秋E:节物行摇落，年颜坐变衰。树初黄叶日，人欲白头时。乡国程程远，亲朋处处辞。唯残病与老，一步不相离。
S江楼偶宴赠同座E:南浦闲行罢，西楼小宴时。望湖凭槛久，待月放杯迟。江果尝卢橘，山歌听竹枝。相逢且同乐，何必旧相知。
S樱桃花下叹白发E:逐处花皆好，随年貌自衰。红樱满眼日，白发半头时。倚树无言久，攀条欲放迟。临风两堪叹，如雪复如丝。
S官舍闲题E:职散优闲地，身慵老大时。送春唯有酒，销日不过棋。禄米獐牙稻，园蔬鸭脚葵。饱餐仍晏起，余暇弄龟儿。
S游宝称寺E:竹寺初晴日，花塘欲晓春。野猿疑弄客，山鸟似呼人。酒嫩倾金液，茶新碾玉尘。可怜幽静地，堪寄老慵身。
S湖亭望水E:久雨南湖涨，新晴北客过。日沉红有影，风定绿无波。岸没闾阎少，滩平船舫多。可怜心赏处，其奈独游何。
S闲游E:外事因慵废，中怀与静期。寻泉上山远，看笋出林迟。白石磨樵斧，青竿理钓丝。澄清深浅好，最爱夕阳时。
S晚出西郊E:散吏闲如客，贫州冷似村。早凉湖北岸，残照郭西门。懒镊从须白，休治任眼昏。老来何所用，少兴不多言。
S百花亭E:朱槛在空虚，凉风八月初。山形如岘首，江色似桐庐。佛寺乘船入，人家枕水居。高亭仍有月，今夜宿何如。
S西楼E:小郡大江边，危楼夕照前。青芜卑湿地，白露泬寥天。乡国此时阻，家书何处传。仍闻陈蔡戍，转战已三年。
S四十五E:行年四十五，两鬓半苍苍。清瘦诗成癖，粗豪酒放狂。老来尤委命，安处即为乡。或拟庐山下，来春结草堂。
S除夜E:薄晚支颐坐，中宵枕臂眠。一从身去国，再见日周天。老度江南岁，春抛渭北田。浔阳来早晚，明日是三年。
S雨夜赠元十八E:卑湿沙头宅，连阴雨夜天。共听檐溜滴，心事两悠然。把酒循环饮，移床曲尺眠。莫言非故旧，相识已三年。
S山居E:山斋方独往，尘事莫相仍。蓝舆辞鞍马，缁徒换友朋。朝餐唯药菜，夜伴只纱灯。除却青衫在，其余便是僧。
S彭蠡湖晚归E:彭蠡湖天晚，桃花水气春。鸟飞千白点，日没半红轮。何必为迁客，无劳是病身。何来临此望，少有不愁人。
S西河雨夜送客E:云黑雨翛翛，江昏水暗流。有风催解缆，无月伴登楼。酒罢无多兴，帆开不少留。唯看一点火，遥认是行舟。
S罗子E:有女名罗子，生来才两春。我今年已长，日夜二毛新。顾念娇啼面，思量老病身。直应头似雪，始得见成人。
S晚题东林寺双池E:向晚双池好，初晴百物新。袅枝翻翠羽，溅水跃红鳞。萍泛同游子，莲开当丽人。临流一惆怅，还忆曲江春。
S赠内子E:白发长兴叹，青娥亦伴愁。寒衣补灯下，小女戏床头。暗淡屏帏故，凄凉枕席秋。贫中有等级，犹胜嫁黔娄。
S赠写真者E:子骋丹青日，予当丑老时。无劳役神思，更画病容仪。迢递麒麟阁，图功未有期。区区尺素上，焉用写真为。
S夜送孟司功E:浔阳白司马，夜送孟功曹。江暗管弦急，楼明灯火高。湖波翻似箭，霜草杀如刀。且莫开征棹，阴风正怒号。
S偶宴有怀E:遇兴寻文客，因欢命酒徒。春游忆亲故，夜会似京都。诗思闲仍在，乡愁醉暂无。狂来欲起舞，惭见白髭须。
S对酒E:漫把参同契，难烧伏火砂。有时成白首，无处问黄芽。幻世如泡影，浮生抵眼花。唯将绿醅酒，且替紫河车。
S晓寝E:转枕重安寝，回头一欠伸。纸窗明觉晓，布被暖知春。莫强疏慵性，须安老大身。鸡鸣一觉睡，不博早朝人。
S残暑招客E:云截山腰断，风驱雨脚回。早阴江上散，残热日中来。却取生衣著，重拈竹簟开。谁能淘晚热，闲饮两三杯。
S吴宫辞E:一入吴王殿，无人睹翠娥。楼高时见舞，宫静夜闻歌。半露胸如雪，斜回脸似波。妍媸各有分，谁敢妒恩多。
S夜入瞿唐峡E:瞿唐天下险，夜上信难哉。岸似双屏合，天如匹帛开。逆风惊浪起，拔念暗船来。欲识愁多少，高于滟滪堆。
S鹦鹉E:竟日语还默，中宵栖复惊。身囚缘彩翠，心苦为分明。暮起归巢思，春多忆侣声。谁能拆笼破，从放快飞鸣。
S东城春意E:风软云不动，郡城东北隅。晚来春澹澹，天气似京都。弦管随宜有，杯觞不道无。其如亲故远，无可共欢娱。
S新秋E:二毛生镜日，一叶落庭时。老去争由我，愁来欲泥谁。空销闲岁月，不见旧亲知。唯弄扶床女，时时强展眉。
S东亭闲望E:东亭尽日坐，谁伴寂寥身。绿桂为佳客，红蕉当美人。笑言虽不接，情状似相亲。不作悠悠想，如何度晚春。
S留北客E:峡外相逢远，樽前一会难。即须分手别，且强展眉欢。楚袖萧条舞，巴弦趣数弹。笙歌随分有，莫作帝乡看。
S阴雨E:岚雾今朝重，江山此地深。滩声秋更急，峡气晓多阴。望阙云遮眼，思乡雨滴心。将何慰幽独，赖此北窗琴。
S送客归京E:水陆四千里，何时归到秦。舟辞三峡雨，马入九衢尘。有酒留行客，无书寄贵人。唯凭远传语，好在曲江春。
S除夜E:岁暮纷多思，天涯渺未归。老添新甲子，病减旧容辉。乡国仍留念，功名已息机。明朝四十九，应转悟前非。
S闻雷E:瘴地风霜早，温天气候催。穷冬不见雪，正月已闻雷。震蛰虫蛇出，惊枯草木开。空余客方寸，依旧似寒灰。
S感春E:巫峡中心郡，巴城四面春。草青临水地，头白见花人。忧喜皆心火，荣枯是眼尘。除非一杯酒，何物更关身。
S巴水E:城下巴江水，春来似麹尘。软沙如渭曲，斜岸忆天津。影蘸新黄柳，香浮小白蘋。临流搔首坐，惆怅为何人。
S野行E:草润衫襟重，沙干屐齿轻。仰头听鸟立，信脚望花行。暇日无公事，衰年有道情。浮生短于梦，梦里莫营营。
S留题开元寺上方E:东寺台阁好，上方风景清。数来犹未厌，长别岂无情。恋水多临坐，辞花剩绕行。最怜新岸柳，手种未全成。
S昭德皇后挽歌词E:仙去逍遥境，诗留窈窕章。春归金屋少，夜入寿宫长。凤引曾辞辇，蚕休昔采桑。阴灵何处感，沙麓月无光。
S小曲新词二首E:霁色鲜宫殿，秋声脆管弦。圣明千岁乐，岁岁似今年。红裾明月夜，碧簟早秋时。好向昭阳宿，天凉玉漏迟。
S和元少尹新授官E:官稳身应泰，春风信马行。纵忙无苦事，虽病有心情。厚禄儿孙饱，前驱道路荣。花时八入直，无暇贺元兄。
S中书夜直梦忠州E:阁下灯前梦，巴南城里游。觅花来渡口，寻寺到山头。江色分明绿，猿声依旧愁。禁钟惊睡觉，唯不上东楼。
S题新昌所居E:宅小人烦闷，泥深马钝顽。街东闲处住，日午热时还。院窄难栽竹，墙高不见山。唯应方寸内，此地觅宽闲。
S初著绯戏赠元九E:晚遇缘才拙，先衰被病牵。那知垂白日，始是著绯年。身外名徒尔，人间事偶然。我朱君紫绶，犹未得差肩。
S和韩侍郎苦雨E:润气凝柱础，繁声注瓦沟。暗留窗不晓，凉引簟先秋。叶湿蚕应病，泥稀燕亦愁。仍闻放朝夜，误出到街头。
S连雨E:风雨暗萧萧，鸡鸣暮复朝。碎声笼苦竹，冷翠落芭蕉。水鸟投檐宿，泥蛙入户跳。仍闻蕃客见，明日欲追朝。
S暮归E:不觉百年半，何曾一日闲。朝随烛影出，暮趁鼓声还。瓮里非无酒，墙头亦有山。归来长困卧，早晚得开颜。
S寄远E:欲忘忘未得，欲去去无由。两腋不生翅，二毛空满头。坐看新落叶，行上最高楼。暝色无边际，茫茫尽眼愁。
S寄白头陀E:近见头陀伴，云师老更慵。性灵闲似鹤，颜状古于松。山里犹难觅，人间岂易逢。仍闻移住处，太白最高峰。
S偶题阁下厅E:静爱青苔院，深宜白鬓翁。貌将松共瘦，心与竹俱空。暖有低檐日，春多飏幕风。平生闲境界，尽在五言中。
S代人赠王员外E:好在王员外，平生记得不。共赊黄叟酒，同上莫愁楼。静接殷勤语，狂随烂熳游。那知今日眼，相见冷于秋。
S送严大夫赴桂州E:地压坤方重，官兼宪府雄。桂林无瘴气，柏署有清风。山水衙门外，旌旗艛艓中。大夫应绝席，诗酒与谁同。
S春夜宿直E:三月十四夜，西垣东北廊。碧梧叶重叠，红药树低昂。月砌漏幽影，风帘飘暗香。禁中无宿客，谁伴紫微郎。
S夏夜宿直E:人少庭宇旷，夜凉风露清。槐花满院气，松子落阶声。寂寞挑灯坐，沉吟蹋月行。年衰自无趣，不是厌承明。
S访陈二E:晓垂朱绶带，晚著白纶巾。出去为朝客，归来是野人。两餐聊过日，一榻足容身。此外皆闲事，时时访老陈。
S晚亭逐凉E:送客出门后，移床下砌初。趁凉行绕竹，引睡卧看书。老更为官拙，慵多向事疏。松窗倚藤杖，人道似僧居。
S闲坐E:暖拥红炉火，闲搔白发头。百年慵里过，万事醉中休。有室同摩诘，无儿比邓攸。莫论身在日，身后亦无忧。
S商山路有感E:忆昨征还日，三人归路同。此生都是梦，前事旋成空。杓直泉埋玉，虞平烛过风。唯残乐天在，头白向江东。
S重感E:停骖歇路隅，重感一长吁。扰扰生还死，纷纷荣又枯。困支青竹杖，闲捋白髭须。莫叹身衰老，交游半已无。
S逢张十八员外籍E:旅思正茫茫，相逢此道傍。晓岚林叶暗，秋露草花香。白发江城守，青衫水部郎。客亭同宿处，忽似夜归乡。
S路上寄银匙与阿龟E:谪宦心都惯，辞乡去不难。缘留龟子住，涕泪一阑干。小子须娇养，邹婆为好看。银匙封寄汝，忆我即加餐。
S郢州赠别王八使君E:昔是诗狂客，今为酒病夫。强吟翻怅望，纵醉不欢娱。鬓发三分白，交亲一半无。郢城君莫厌，犹校近京都。
S夜泊旅望E:少睡多愁客，中宵起望乡。沙明连浦月，帆白满船霜。近海江弥阔，迎秋夜更长。烟波三十宿，犹未到钱唐。
S秋寒E:雪鬓年颜老，霜庭景气秋。病看妻检药，寒遣婢梳头。身外名何有，人间事且休。澹然方寸内，唯拟学虚舟。
S郡楼夜宴留客E:北客劳相访，东楼为一开。褰帘待月出，把火看潮来。艳听竹枝曲，香传莲子杯。寒天殊未晓，归骑且迟回。
S醉题候仙亭E:蹇步垂朱绶，华缨映白须。何因驻衰老，只有且欢娱。酒兴还应在，诗情可便无。登山与临水，犹未要人扶。
S晚兴E:极浦收残雨，高城驻落晖。山明虹半出，松暗鹤双归。将吏随衙散，文书入务稀。闲吟倚新竹，筠粉污朱衣。
S衰病E:老与病相仍，华簪发不胜。行多朝散药，睡少夜停灯。禄食分供鹤，朝衣减施僧。性多移不得，郡政谩如绳。
S白发E:雪发随梳落，霜毛绕鬓垂。加添老气味，改变旧容仪。不肯长如漆，无过总作丝。最憎明镜里，黑白半头时。
S宿竹阁E:晚坐松檐下，宵眠竹阁间。清虚当服药，幽独抵归山。巧未能胜拙，忙应不及闲。无劳别修道，即此是玄关。
S重向火E:火销灰复死，疏弃已经旬。岂是人情薄，其如天气春。风寒忽再起，手冷重相亲。却就红炉坐，心如逢故人。
S早行林下E:披衣未冠栉，晨起入前林。宿露残花气，朝光新叶阴。傍松人迹少，隔竹鸟声深。闲倚小桥立，倾头时一吟。
S饮散夜归赠诸客E:鞍马夜纷纷，香街起暗尘。回鞭招饮妓，分火送归人。风月应堪惜，杯觞莫厌频。明朝三月尽，忍不送残春。
S湖亭晚归E:尽日湖亭卧，心闲事亦稀。起因残醉醒，坐待晚凉归。松雨飘藤帽，江风透葛衣。柳堤行不厌，沙软絮霏霏。
S孤山寺遇雨E:拂波云色重，洒叶雨声繁。水鹭双飞起，风荷一向翻。空濛连北岸，萧飒入东轩。或拟湖中宿，留船在寺门。
S赠沙鸥E:老逼教垂白，官科遣著绯。形骸虽有累，方寸却无机。遇酒多先醉，逢山爱晚归。沙鸥不知我，犹避隼旟飞。
S正月十五日夜月E:岁熟人心乐，朝游复夜游。春风来海上，明月在江头。灯火家家市，笙歌处处楼。无妨思帝里，不合厌杭州。
S晚兴E:草浅马翩翩，新晴薄暮天。柳条春拂面，衫袖醉垂鞭。立语花堤上，行吟水寺前。等闲消一日，不觉过三年。
S一叶落E:烦暑郁未退，凉飙潜已起。寒温与盛衰，递相为表里。萧萧秋林下，一叶忽先委。勿言微摇落，摇落从此始。
S感旧写真E:李放写我真，写来二十载。莫问真何如，画亦销光彩。朱颜与玄鬓，日夜改复改。无磋貌遽非，且喜身犹在。
S天竺寺七叶堂避暑E:郁郁复郁郁，伏热何时毕。行入七叶堂，烦暑随步失。檐雨稍霏微，窗风正萧瑟。清宵一觉睡，可以销百疾。
S安稳眠E:家虽日渐贫，犹未苦饥冻。身虽日渐老，幸无急病痛。眼逢闹处合，心向闲时用。既得安稳眠，亦无颠倒梦。
S寄情E:灼灼早春梅，东南枝最早。持来玩未足，花向手中老。芳香销掌握，怅望生怀抱。岂无后开花，念此先开好。
S祭社宵兴灯前偶作E:城头传鼓角，灯下整衣冠。夜镜藏须白，秋泉漱齿寒。欲将闲送老，须著病辞官。更待年终后，支持归计看。
S闲卧E:尽日前轩卧，神闲境亦空。有山当枕上，无事到心中。帘卷侵床日，屏遮入座风。望春春未到，应在海门东。
S新春江次E:浦干潮未应，堤湿冻初销。粉片妆梅朵，金丝刷柳条。鸭头新绿水，雁齿小红桥。莫怪珂声碎，春来五马骄。
S失鹤E:失为庭前雪，飞因海上风。九霄应得侣，三夜不归笼。声断碧云外，影沉明月中。郡斋从此后，谁伴白头翁。
S病中书事E:三载卧山城，闲知节物情。莺多过春语，蝉不待秋鸣。气嗽因寒发，风痰欲雨生。病身无所用，唯解卜阴晴。
S北院E:北院人稀到，东窗事最偏。竹烟行灶上，石壁卧房前。性拙身多暇，心慵事少缘。还如病居士，唯置一床眠。
S酬周协律E:五十钱唐守，应为送老官。滥蒙辞客爱，犹作近臣看。凿落愁须饮，琵琶闷遣弹。白头虽强醉，不似少年欢。
S诗解E:新篇日日成，不是爱声名。旧句时时改，无妨悦性情。但令长守郡，不觉却归城。只拟江湖上，吟哦过一生。
S别州民E:耆老遮归路，壶浆满别筵。甘棠无一树，那得泪潸然。税重多贫户，农饥足旱田。唯留一湖水，与汝救凶年。
S汴河路有感E:三十年前路，孤舟重往还。绕身新眷属，举目旧乡关。事去唯留水，人非但见山。啼襟与愁鬓，此日两成斑。
S埇桥旧业E:别业埇城北，抛来二十春。改移新径路，变换旧村邻。有税田畴薄，无官弟侄贫。田园何用问，强半属他人。
S茅城驿E:汴河无景思，秋日又凄凄。地薄桑麻瘦，村贫屋舍低。早苗多间草，浊水半和泥。最是萧条处，茅城驿向西。
S途中题山泉E:决决涌岩穴，溅溅出洞门。向东应入海，从此不归源。似叶飘辞树，如云断别根。吾身亦如此，何日返乡园。
S好听琴E:本性好丝桐，尘机闻即空。一声来耳里，万事离心中。清畅堪销疾，恬和好养蒙。尤宜听三乐，安慰白头翁。
S小院酒醒E:酒醒闲独步，小院夜深凉。一领新秋簟，三间明月廊。未收残盏杓，初换热衣裳。好是幽眠处，松阴六尺床。
S秋晚E:烟景淡濛濛，池边微有风。觉寒蛩近壁，知暝鹤归笼。长貌随年改，衰情与物同。夜来霜厚薄，梨叶半低红。
S临池闲卧E:小竹围庭匝，平池与砌连。闲多临水坐，老爱向阳眠。营役抛身外，幽奇送枕前。谁家卧床脚，解系钓鱼船。
S别春炉E:暖阁春初入，温炉兴稍阑。晚风犹冷在，夜火且留看。独宿相依久，多情欲别难。谁能共天语，长遣四时寒。
S寄皇甫七E:孟夏爱吾庐，陶潜语不虚。花樽飘落酒，风案展开书。邻女偷新果，家僮漉小鱼。不知皇甫七，池上兴何如。
S船夜援琴E:鸟栖鱼不动，月照夜江深。身外都无事，舟中只有琴。七弦为益友，两耳是知音。心静即声淡，其间无古今。
S渡淮E:淮水东南阔，无风渡亦难。孤烟生乍直，远树望多圆。春浪棹声急，夕阳帆影残。清流宜映月，今夜重吟看。
S答客问杭州E:经旬不饮酒，逾月未闻歌。岂是风情少，其如尘事多。虎丘惭客问，娃馆妒人过。莫笑笼中鹤，相看去几何。
S郡西亭偶咏E:荷芰绿参差，新秋水满池。早凉生北槛，残照下东篱。露饱蝉声懒，风干柳意衰。过潘二十岁，何必更愁悲。
S东城桂三首E:风琴秋拂匣，月户夜开关。荣启先生乐，姑苏太守闲。传声千古后，得意一时间。却怪钟期耳，唯听水与山。
S对酒吟E:露坠萎花槿，风吹败叶荷。老心欢乐少，秋眼感伤多。芳岁今如此，衰翁可奈何。犹应不如醉，试遣唤笙歌。
S重答刘和州E:红杏初生叶，青梅已缀枝。阑珊花落后，寂寞酒醒时。坐闷低眉久，行慵举足迟。少年君莫怪，头白自应知。
S六月三日夜闻蝉E:红紫共纷纷，祗承老使君。移舟木兰棹，行酒石榴裙。水色窗窗见，花香院院闻。恋他官舍住，双鬓白如云。
S百日假满E:日觉双眸暗，年惊两鬓苍。病应无处避，老更不宜忙。徇俗心情少，休官道理长。今秋归去定，何必重思量。
S晚起E:好是清凉地，都无系绊身。晚晴宜野寺，秋景属闲人。净石堪敷坐，寒泉可濯巾。自惭容鬓上，犹带郡庭尘。
S留别微之E:风转云头敛，烟销水面开。晴虹桥影出，秋雁橹声来。郡静官初罢，乡遥信未回。明朝是重九，谁劝菊花杯。
S鹦鹉E:但要前尘减，无妨外相同。虽过酒肆上，不离道场中。弦管声非实，花钿色是空。何人知此义，唯有净名翁。
S赋得边城角E:边角两三枝，霜天陇上儿。望乡相并立，向月一时吹。战马头皆举，征人手尽垂。呜呜三奏罢，城上展旌旗。
S太湖石E:烟翠三秋色，波涛万古痕。削成青玉片，截断碧云根。风气通岩穴，苔文护洞门。三峰具体小，应是华山孙。
S南院E:林院无情绪，经春不一开。杨花飞作穗，榆荚落成堆。壮气从中减，流年逐后催。只应如过客，病去老迎来。
S闲咏E:步月怜清景，眠松爱绿阴。早年诗思苦，晚岁道情深。夜学禅多坐，秋牵兴暂吟。悠然两事外，无处更留心。
S松斋偶兴E:置心思虑外，灭迹是非间。约俸为生计，随官换往还。耳烦闻晓角，眼醒见秋山。赖此松檐下，朝回半日闲。
S松下琴赠客E:松寂风初定，琴清夜欲阑。偶因群动息，试拨一声看。寡鹤当徽怨，秋泉应指寒。惭君此倾听，本不为君弹。
S秋斋E:晨起秋斋冷，萧条称病容。清风两窗竹，白露一庭松。阮籍谋身拙，嵇康向事慵。生涯别有处，浩气在心胸。
S与僧智如夜话E:懒钝尤知命，幽栖渐得朋。门闲无谒客，室静有禅僧。炉向初冬火，笼停半夜灯。忧劳缘智巧，自喜百无能。
S酬皇甫宾客E:闲官兼慢使，著处易停轮。况欲逢新岁，仍初见故人。冒寒寻到洛，待暖始归秦。亦拟同携手，城东略看春。
S答苏庶子E:偶作关东使，重陪洛下游。病来从断酒，老去可禁愁。款曲偏青眼，蹉跎各白头。蓬山闲气味，依约似龙楼。
S赠东邻王十三E:携手池边月，开襟竹下风。驱愁知酒力，破睡见茶功。居处东西接，年颜老少同。能来为伴否，伊上作渔翁。
S履道春居E:微雨洒园林，新晴好一寻。低风洗池面，斜日拆花心。暝助岚阴重，春添水色深。不如陶省事，犹抱有弦琴。
S答林泉E:好住旧林泉，回头一怅然。渐知吾潦倒，深愧尔留连。欲作栖云计，须营种黍钱。更容求一郡，不得亦归田。
S闲出E:身外无羁束，心中少是非。被花留便住，逢酒醉方归。人事行时少，官曹入日稀。春寒游正好，稳马薄绵衣。
S北窗闲坐E:虚窗两丛竹，静室一炉香。门外红尘合，城中白日忙。无烦寻道士，不要学仙方。自有延年术，心闲岁月长。
S从陕至东京E:从陕至东京，山低路渐平。风光四百里，车马十三程。花共垂鞭看，杯多并辔倾。笙歌与谈笑，随分自将行。
S宴散E:小宴追凉散，平桥步月回。笙歌归院落，灯火下楼台。残暑蝉催尽，新秋雁带来。将何迎睡兴，临卧举残杯。
S人定E:人定月胧明，香消枕簟清。翠屏遮烛影，红袖下帘声。坐久吟方罢，眠初梦未成。谁家教鹦鹉，故故语相惊。
S池上E:袅袅凉风动，凄凄寒露零。兰衰花始白，荷破叶犹青。独立栖沙鹤，双飞照水萤。若为寥落境，仍值酒初醒。
S题崔常侍济源庄E:谷口谁家住，云扃锁竹泉。主人何处去，萝薜换貂蝉。籍在金闺内，班排玉扆前。诚知忆山水，归得是何年。
S魏堤有怀E:魏王堤下水，声似使君滩。惆怅回头听，踌蹰立马看。荡风波眼急，翻雪浪心寒。忆得瞿唐事，重吟行路难。
S柘枝词E:柳闇长廊合，花深小院开。苍头铺锦褥，皓腕捧银杯。绣帽珠稠缀，香衫袖窄裁。将军拄毬杖，看按枯枝来。
S雨中招张司业宿E:过夏衣香润，迎秋簟色鲜。斜支花石枕，卧咏蕊珠篇。泥泞非游日，阴沉好睡天。能来同宿否，听雨对床眠。
S对琴待月E:竹院新晴夜，松窗未卧时。共琴为老伴，与月有秋期。玉轸临风久，金波出雾迟。幽音待清景，唯是我心知。
S早寒E:黄叶聚墙角，青苔围柱根。被经霜后薄，镜遇雨来昏。半卷寒檐幕，斜开暖阁门。迎冬兼送老，只仰酒盈尊。
S闻新蝉赠刘二十八E:蝉发一声时，槐花带两枝。只应催我老，兼遣报君知。白发生头速，青云入手迟。无过一杯酒，相劝数开眉。
S观幻E:有起皆因灭，无暌不暂同。从欢终作戚，转苦又成空。次第花生眼，须臾烛过风。更无寻觅处，鸟迹印空中。
S老戒E:我有白头戒，闻于韩侍郎。老多忧活计，病更恋班行。矍铄夸身健，周遮说话长。不知吾免否，两鬓已成霜。
S惜落花E:夜来风雨急，无复旧花林。枝上三分落，园中二寸深。日斜啼鸟思，春尽老人心。莫怪添杯饮，情多酒不禁。
S秋思E:夕照红于烧，晴空碧胜蓝。兽形云不一，弓势月初三。雁思来天北，砧愁满水南。萧条秋气味，未老已深谙。
S赠同座E:春黛双蛾嫩，秋蓬两鬓侵。谋欢身太晚，恨老意弥深。薄解灯前舞，尤能酒后吟。花丛便不入，犹自未甘心。
S失婢E:宅院小墙庳，坊门帖榜迟。旧恩惭自薄，前事悔难追。笼鸟无常主，风花不恋枝。今宵在何处，唯有月明知。
S归履道宅E:驿吏引藤舆，家童开竹扉。往时多暂住，今日是长归。眼下有衣食，耳边无是非。不论贫与富，饮水亦应肥。
S咏闲E:但有闲销日，都无事系怀。朝眠因客起，午饭伴僧斋。树合阴交户，池分水夹阶。就中今夜好，风月似江淮。
S偶吟E:里巷多通水，林园尽不扃。松身为外户，池面是中庭。元氏诗三帙，陈家酒一瓶。醉来狂发咏，邻女映篱听。
S酬裴相公见寄二绝E:习静心方泰，劳生事渐稀。可怜安稳地，舍此欲何归。一双垂翅鹤，数首解嘲文。总是迂闲物，争堪伴相君。
S自题E:老宜官冷静，贫赖俸优饶。热月无堆案，寒天不趁朝。傍看应寂寞，自觉甚逍遥。徒对盈尊酒，兼无愁可销。
S偶咏E:御热蕉衣健，扶羸竹杖轻。诵经凭槛立，散药绕廊行。暝槿无风落，秋虫欲雨鸣。身闲当将息，病亦有心情。
S偶作E:张翰一杯酒，荣期三乐歌。聪明伤混沌，烦恼污头陀。簟冷秋生早，阶闲日上多。近来门更静，无雀可张罗。
S游平原赠晦叔E:照水容虽老，登山力未衰。欲眠先命酒，暂歇亦吟诗。且喜身无缚，终惭鬓有丝。回头语闲伴，闲校十年迟。
S即事E:见月连宵坐，闻风尽日眠。室香罗药气，笼暖焙茶烟。鹤啄新晴地，鸡栖薄暮天。自看淘酒米，倚杖小池前。
S何处春先到E:何处春先到，桥东水北亭。冻花开未得，冷酒酌难醒。就日移轻榻，遮风展小屏。不劳人劝醉，莺语渐丁宁。
S和杜录事题红叶E:寒山十月旦，霜叶一时新。似烧非因火，如花不待春。连行排绛帐，乱落剪红巾。解驻篮舆看，风前唯两人。
S自问E:年来私自问，何故不归京。佩玉腰无力，看花眼不明。老慵难发遣，春病易滋生。赖有弹琴女，时时听一声。
S晚起E:起晚怜春暖，归迟爱月明。放慵长饱睡，闻健且闲行。北阙停朝簿，西方入社名。唯吟一句偈，无念是无生。
S池上赠韦山人E:新竹夹平流，新荷拂小舟。众皆嫌好拙，谁肯伴闲游。客为忙多去，僧因饭暂留。独怜韦处士，尽日共悠悠。
S无梦E:老眼花前暗，春衣雨后寒。旧诗多忘却，新酒且尝看。拙定于身稳，慵应趁伴难。渐销名利想，无梦到长安。
S对小潭寄远上人E:小潭澄见底，闲客坐开襟。借问不流水，何如无念心。彼惟清且浅，此乃寂而深。是义谁能答，明朝问道林。
S苦热E:头痛汗盈巾，连宵复达晨。不堪逢苦热，犹赖是闲人。朝客应烦倦，农夫更苦辛。始惭当此日，得作自由身。
S销暑E:何以销烦暑，端居一院中。眼前无长物，窗下有清风。热散由心静，凉生为室空。此时身自得，难更与人同。
S行香归E:出作行香客，归如坐夏僧。床前双草屦，檐下一纱灯。珮委腰无力，冠欹发不胜。鸾台龙尾道，合尽少年登。
S闲忙E:奔走朝行内，栖迟林墅间。多因病后退，少及健时还。斑白霜侵鬓，苍黄日下山。闲忙俱过日，忙校不如闲。
S西风E:西风来几日，一叶已先飞。新霁乘轻屐，初凉换熟衣。浅渠销慢水，疏竹漏斜晖。薄暮青苔巷，家僮引鹤归。
S登天宫阁E:午时乘兴出，薄暮未能还。高上烟中阁，平看雪后山。委形群动里，任性一生间。洛下多闲客，其中我最闲。
S归来二周岁E:归来二周岁，二岁似须臾。池藕重生叶，林鸦再引雏。时丰实仓廪，春暖葺庖厨。更作三年计，三年身健无。
S斋居E:香火多相对，荤腥久不尝。黄耆数匙粥，赤箭一瓯汤。厚俸将何用，闲居不可忘。明年官满后，拟买雪堆庄。
S重修府西水亭院E:因下疏为沼，随高筑作台。龙门分水入，金谷取花栽。绕岸行初匝，凭轩立未回。园西有池位，留与后人开。
S与诸公同出城观稼E:老尹醉醺醺，来随年少群。不忧头似雪，但喜稼如云。岁望千箱积，秋怜五谷分。何人知帝力，尧舜正为君。
S岁暮言怀E:职与才相背，心将口自言。磨铅教切玉，驱鹤遣乘轩。只合居岩窟，何因入府门。年终若无替，转恐负君恩。
S和梦得冬日晨兴E:漏传初五点，鸡报第三声。帐下从容起，窗间曨昒明。照书灯未灭，暖酒火重生。理曲弦歌动，先闻唱渭城。
S雪夜对酒招客E:帐小青毡暖，杯香绿蚁新。醉怜今夜月，欢忆去年人。暗落灯花烬，闲生草座尘。殷勤报弦管，明日有嘉宾。
S秋凉闲卧E:残暑昼犹长，早凉秋尚嫩。露荷散清香，风竹含疏韵。幽闲竟日卧，衰病无人问。薄暮宅门前，槐花深一寸。
S神照禅师同宿E:八年三月晦，山梨花满枝。龙门水西寺，夜与远公期。晏坐自相对，密语谁得知。前后际断处，一念不生时。
S张常侍相访E:西亭晚寂寞，莺散柳阴繁。水户帘不卷，风床席自翻。忽闻车马客，来访蓬蒿门。况是张常侍，安得不开尊。
S途中作E:早起上肩舁，一杯平旦醉。晚憩下肩舁，一觉残春睡。身不经营物，心不思量事。但恐绮与里，只如吾气味。
S小台E:新树低如帐，小台平似掌。六尺白藤床，一茎青竹杖。风飘竹皮落，苔印鹤迹上。幽境与谁同，闲人自来往。
S开襟E:开襟何处好，竹下池边地。馀热体犹烦，早凉风有味。黄萎槐蕊结，红破莲芳坠。无奈每年秋，先来入衰思。
S小台晚坐忆梦得E:汲泉洒小台，台上无纤埃。解带面西坐，轻襟随风开。晚凉闲兴动，忆同倾一杯。月明候柴户，藜杖何时来。
S七年春题府厅E:潦倒守三川，因循涉四年。推诚废钩距，示耻用蒲鞭。以此称公事，将何销俸钱。虽非好官职，岁久亦妨贤。
S自喜E:身慵难勉强，性拙易迟回。布被辰时起，柴门午后开。忙驱能者去，闲逐钝人来。自喜谁能会，无才胜有才。
S送杨八给事赴常州E:无嗟别青琐，且喜拥朱轮。五十得三品，百千无一人。须勤念黎庶，莫苦忆交亲。此外无过醉，毗陵何限春。
S初冬早起寄梦得E:起戴乌纱帽，行披白布裘。炉温先暖酒，手冷未梳头。早起烟霜白，初寒鸟雀愁。诗成遣谁和，还是寄苏州。
S尝新酒忆晦叔二首E:尊里看无色，杯中动有光。自君抛我去，此物共谁尝。世上强欺弱，人间醉胜醒。自君抛我去，此语更谁听。
S营闲事E:自笑营闲事，从朝到日斜。浇畦引泉脉，扫径避兰芽。暖变墙衣色，晴催木笔花。桃根知酒渴，晚送一瓯茶。
S感春E:老思不禁春，风光照眼新。花房红鸟觜，池浪碧鱼鳞。倚棹谁为伴，持杯自问身。心情多少在，六十二三人。
S池边E:柳老香丝宛，荷新钿扇圆。残春深树里，斜日小楼前。醉遣收杯杓，闲听理管弦。池边更无事，看补采莲船。
S送常秀才下第东归E:东归多旅恨，西上少知音。寒食看花眼，春风落日心。百忧当二月，一醉直千金。到处公卿席，无辞酒醆深。
S且游E:手里一杯满，心中百事休。春应唯仰醉，老更不禁愁。弄水回船尾，寻花信马头。眼看筋力减，游得且须游。
S题王家庄临水柳亭E:弱柳缘堤种，虚亭压水开。条疑逐风去，波欲上阶来。翠羽偷鱼入，红腰学舞回。春愁正无绪，争不尽残杯。
S早夏游平原回E:夏早日初长，南风草木香。肩舆颇平稳，涧路甚清凉。紫蕨行看采，青梅旋摘尝。疗饥兼解渴，一醆冷云浆。
S宿天竺寺回E:野寺经三宿，都城复一还。家仍念婚嫁，身尚系官班。萧洒秋临水，沉吟晚下山。长闲犹未得，逐日且偷闲。
S闲卧E:薄食当斋戒，散班同隐沦。佛容为弟子，天许作闲人。唯置床临水，都无物近身。清风散发卧，兼不要纱巾。
S新秋喜凉E:过得炎蒸月，尤宜老病身。衣裳朝不润，枕簟夜相亲。楼月纤纤早，波风袅袅新。光阴与时节，先感是诗人。
S老去E:老去愧妻儿，冬来有劝词。暖寒从饮酒，冲冷少吟诗。战胜心还壮，斋勤体校羸。由来世间法，损益合相随。
S池上二绝E:山僧对棋坐，局上竹阴清。映竹无人见，时闻下子声。小娃撑小艇，偷采白莲回。不解藏踪迹，浮萍一道开。
S南塘暝兴E:水色昏犹白，霞光暗渐无。风荷摇破扇，波月动连珠。蟋蟀啼相应，鸳鸯宿不孤。小僮频报夜，归步尚踟蹰。
S小宅E:小宅里闾接，疏篱鸡犬通。渠分南巷水，窗借北家风。庾信园殊小，陶潜屋不丰。何劳问宽窄，宽窄在心中。
S酒熟忆皇甫十E:新酒此时熟，故人何日来。自从金谷别，不见玉山颓。疏索柳花碗，寂寥荷叶杯。今冬问毡帐，雪里为谁开。
S看嵩洛有叹E:今日看嵩洛，回头叹世间。荣华急如水，忧患大于山。见苦方知乐，经忙始爱闲。未闻笼里鸟，飞出肯飞还。
S闲卧寄刘同州E:软褥短屏风，昏昏醉卧翁。鼻香茶熟后，腰暖日阳中。伴老琴长在，迎春酒不空。可怜闲气味，唯欠与君同。
S残酌晚餐E:闲倾残酒后，暖拥小炉时。舞看新翻曲，歌听自作词。鱼香肥泼火，饭细滑流匙。除却慵馋外，其余尽不知。
S喜见刘同州梦得E:紫绶白髭须，同年二老夫。论心共牢落，见面且欢娱。酒好携来否，诗多记得无。应须为春草，五马少踟蹰。
S寻春题诸家园林E:闻健朝朝出，乘春处处寻。天供闲日月，人借好园林。渐以狂为态，都无闷到心。平生身得所，未省似而今。
S早春题少室东岩E:三十六峰晴，雪销岚翠生。月留三夜宿，春引四山行。远草初含色，寒禽未变声。东岩最高石，唯我有题名。
S香山下卜居E:老须为老计，老计在抽簪。山下初投足，人间久息心。乱藤遮石壁，绝涧护云林。若要深藏处，无如此处深。
S无长物E:莫讶家居窄，无嫌活计贫。只缘无长物，始得作闲人。青竹单床簟，乌纱独幅巾。其馀皆称是，亦足奉吾身。
S秋雨夜眠E:凉冷三秋夜，安闲一老翁。卧迟灯灭后，睡美雨声中。灰宿温瓶火，香添暖被笼。晓晴寒未起，霜叶满阶红。
S惜春赠李尹E:春色有时尽，公门终日忙。两衙但不阙，一醉亦何妨。芳树花团雪，衰翁鬓扑霜。知君倚年少，未苦惜风光。
S晚春酒醒寻梦得E:料合同惆怅，花残酒亦残。醉心忘老易，醒眼别春难。独出虽慵懒，相逢定喜欢。还携小蛮去，试觅老刘看。
S烧药不成命酒独醉E:白发逢秋王，丹砂见火空。不能留姹女，争免作衰翁。赖有杯中绿，能为面上红。少年心不远，只在半酣中。
S冬夜对酒寄皇甫十E:霜杀中庭草，冰生后院池。有风空动树，无叶可辞枝。十月苦长夜，百年强半时。新开一瓶酒，那得不相思。
S新岁赠梦得E:暮齿忽将及，同心私自怜。渐衰宜减食，已喜更加年。紫绶行联袂，篮舆出比肩。与君同甲子，岁酒合谁先。
S自题酒库E:野鹤一辞笼，虚舟长任风。送愁还闹处，移老入闲中。身更求何事，天将富此翁。此翁何处当，酒库不曾空。
S雨后秋凉E:夜来秋雨后，秋气飒然新。团扇先辞手，生衣不著身。更添砧引思，难与簟相亲。此境谁偏觉，贫闲老瘦人。
S自咏E:须白面微红，醺醺半醉中。百年随手过，万事转头空。卧疾瘦居士，行歌狂老翁。仍闻好事者，将我画屏风。
S天宫阁秋晴晚望E:洛城秋霁后，梵阁暮登时。此日风烟好，今秋节候迟。霞光红泛艳，树影碧参差。莫虑言归晚，牛家有宿期。
S酬梦得比萱草见赠E:杜康能散闷，萱草解忘忧。借问萱逢杜，何如白见刘。老衰胜少夭，闲乐笑忙愁。试问同年内，何人得白头。
S问皇甫十E:苦乐心由我，穷通命任他。坐倾张翰酒，行唱接舆歌。荣盛傍看好，优闲自适多。知君能断事，胜负两如何。
S酬梦得见喜疾瘳E:暖卧摩绵褥，晨倾药酒螺。昏昏布裘底，病醉睡相和。末疾徒云尔，余年有几何。须知差与否，相去校无多。
S病入新正E:枕上惊新岁，花前念旧欢。是身老所逼，非意病相干。风月情犹在，杯觞兴渐阑。便休心未伏，更试一春看。
S卧疾来早晚E:卧疾来早晚，悬悬将十旬。婢能寻本草，犬不吠医人。酒瓮全生醭，歌筵半委尘。风光还欲好，争向枕前春。
S春暖E:风痹宜和暖，春来脚较轻。莺留花下立，鹤引水边行。发少嫌巾重，颜衰讶镜明。不论亲与故，自亦昧平生。
S池上早夏E:水积春塘晚，阴交夏木繁。舟船如野渡，篱落似江村。静拂琴床席，香开酒库门。慵闲无一事，时弄小娇孙。
S早热E:畏景又加旱，火云殊未收。篱暄饥有雀，池涸渴无鸥。岸帻头仍痛，褰裳汗亦流。若为当此日，迁客向炎州。
S病疮E:门有医来往，庭无客送迎。病销谈笑兴，老足叹嗟声。鹤伴临池立，人扶下砌行。脚疮春断酒，那得有心情。
S问诸亲友E:七十人难到，过三更较稀。占花租野寺，定酒典朝衣。趁醉春多出，贪欢夜未归。不知亲故口，道我是耶非。
S闲坐E:婆娑放鸡犬，嬉戏任儿童。闲坐槐阴下，开襟向晚风。沤麻池水里，晒枣日阳中。人物何相称，居然田舍翁。
S新秋夜雨E:蟋蟀暮啾啾，光阴不少留。松檐半夜雨，风幌满床秋。曙早灯犹在，凉初簟未收。新晴好天气，谁伴老人游。
S大社观献捷诗E:淮海妖氛灭，乾坤嘉气通。班师郊社内，操袂凯歌中。庙算无遗策，天兵不战功。小臣同鸟兽，率舞向皇风。
S初冬即事忆皇甫十E:冷竹风成韵，荒街叶作堆。欲寻联句卷，先饮暖寒杯。帽为迎霜戴，炉因试火开。时时还有客，终不当君来。
S小庭寒夜寄梦得E:庭小同蜗舍，门闲称雀罗。火将灯共尽，风与雪相和。老睡随年减，衰情向夕多。不知同病者，争奈夜长何。
S西还寿安路西歇马E:槐阴歇鞍马，柳絮惹衣巾。日晚独归路，春深多思人。去家才百里，为客只三旬。已念纱窗下，应生宝瑟尘。
S曲江E:细草岸西东，酒旗摇水风。楼台在花杪，鸥鹭下烟中。翠幄晴相接，芳洲夜暂空。何人赏秋景，兴与此时同。
S寒食日过枣团店E:寒食枣团店，春低杨柳枝。酒香留客住，莺语和人诗。困立攀花久，慵行上马迟。若为将此意，前字与僧期。
S宿诚禅师山房题赠E:不出孤峰上，人间四十秋。视身如传舍，阅世任东流。法为因缘立，心从次第修。中宵问真偈，有住是吾忧。
S新池E:数日自穿凿，引泉来近陂。寻渠通咽处，绕岸待清时。深好求鱼养，闲堪与鹤期。幽声听难尽，入夜睡常迟。
S南池E:萧条微雨绝，荒岸抱清源。入舫山侵塞，分泉道接村。秋声依树色，月影在蒲根。淹泊方难遂，他宵关梦魂。
S宿池上E:泉来从绝壑，亭敞在中流。竹密无空岸，松长可绊舟。蟪蛄潭上夜，河汉岛前秋。异夕期新涨，携琴却此游。
S江亭寓目E:江郭带林峦，津亭倚槛看。水风蒲叶战，沙雨鹭鸶寒。晚木初凋柳，秋丛欲败兰。哀猿自相叫，乡泪好无端。
S苦雨E:自念数年间，两手中藏钩。于心且无恨，他日为我羞。古老传童歌，连淫亦兵象。夜梦戈甲鸣，苦不愿年长。
S和刘梦得岁夜怀友E:文翰走天下，琴尊卧洛阳。贞元朝士尽，新岁一悲凉。名早缘才大，官迟为寿长。时来知病已，莫叹步趋妨。
S旅次江亭E:扣舷不能寐，皓露清衣襟。弥伤孤舟夜，远结万里心。幽兴惜瑶草，素怀寄鸣琴。三奏月初上，寂寥寒江深。
S征人E:西风屡鸣雁，东郊未升日。繁烟幕幕昏，暗骑萧萧出。望云愁玉塞，眠月想蕙质。借问露沾衣，何如香满室。
S送王秀才往安南E:君为蹈海客，客路谁谙悉。鲸度乍疑山，鸡鸣先见日。所嗟回棹晚，倍结离情密。无贪合浦珠，念守江陵橘。
S采莲曲E:凝鲜雾渚夕，阳艳绿波风。鱼游乍散藻，露重稍欹红。楚客伤暮节，吴娃泣败丛。促令芳本固，宁望雪霜中。
S他乡七夕E:汉渚常多别，山桥忽重游。向云迎翠辇，当月拜珠旒。寝幌凝宵态，妆奁闭晓愁。不堪鸣杼日，空对白榆秋。
S春日偶题E:何处春先到，桥东水北亭。冻花开未得，冷酒酌难醒。就日移轻榻，遮风展小屏。更无人劝饮，莺语渐叮咛。
S题山寺E:千峰白露后，云壁挂残灯。曙色海边日，经声松下僧。意闲门不闭，年去水空澄。稽首如何问，森罗尽一乘。
S山斋独宿赠晏上人E:幢幢云树秋，黄叶下山头。虫响夜难度，梦闲神不游。窗灯寒几尽，帘雨晓阶愁。何以禅栖客，灰心在沃州。
S桂州与陈羽念别E:惨戚损志抱，因君时解颜。重叹今夕会，复在几夕间。碧桂水连海，苍梧云满山。茫茫从此去，何路入秦关。
S经赵处士居E:云居避世客，发白习儒经。有地水空绿，无人山自青。废梁悲逝水，卧木思荒庭。向夕霏烟敛，徒看处士星。
S病中赴袁州次香馆E:病舆憩上馆，缭绕向山隅。荒葛漫欹壁，幽禽啄朽株。力微怯升降，意欲结踟躇。谁能挹香水，一为濯烦纡。
S送人流雷州E:逐客指天涯，人间此路赊。地图经大庾，水驿过长沙。腊月雷州雨，秋风桂岭花。不知荒徼外，何处有人家。
S送彻公E:白首年空度，幽居俗岂知。败蕉依晚日，孤鹤立秋墀。久客何由造，禅门不可窥。会同尘外友，斋沐奉威仪。
S除夜书情E:何处风尘岁，云阳古驿前。三冬不再稔，晓日又明年。春入江南柳，寒归塞北天。还伤知候客，花景对韦编。
S寒食遣怀E:繁华泣清露，悄悄落衣巾。明日逢寒食，春风见故人。病来羞滞楚，西去欲迷秦。憔悴此时久，青山归四邻。
S谢惠剑E:感君三尺铁，挥攉鬼神惊。浩气中心发，雄风两腋生。犬戎从此灭，巢穴不时平。万里横行去，封侯赖有成。
S送僧E:梵王生别思，之子事遐征。烟水浮杯渡，云山只履行。三生尘梦醒，一锡衲衣轻。此去家林近，飘飘物外情。
S送友人E:有客棹扁舟，相逢不暂留。衣冠重文物，诗酒足风流。官路生归兴，家林想旧游。临岐分手后，乘月过苏州。
S寄张源E:咫尺西江路，悲欢暂莫闻。青年俱未达，白社独离群。曲径荒秋草，衡茅掩夕曛。相思不相见，愁绝赋停云。
S题竹E:潇洒碧玉枝，清风追晋贤。数点渭川雨，一缕湘江烟。不见凤凰尾，谁识珊瑚鞭。柯亭丁相遇，惊听奏钧天。
S有感E:盛世嗟沉伏，中情怏未舒。途穷悲阮籍，病久忆相如。无客空尘榻，闲门闭草庐。不胜岑绝处，高卧半床书。
S题山房壁E:珠林春寂寂，宝地夜沉沉。玄奥凝神久，禅机入妙深。参同大块理，窥测至人心。定处波罗蜜，须从物外寻。
S访请上人E:曲径绕丛林，钟声杂梵音。松风吹定衲，萝月照禅心。抚景吟行远，谈玄入悟深。不能尘鞅脱，聊复一登临。
S送范启东E:杨柳春江上，东风一棹轻。行囊归客兴，尊酒故人情。画史名当代，声华重两京。临岐分手处，无奈别离生。
S客中作E:十年江汉客，几度帝京游。迹比风前叶，身如水上鸥。醉吟愁里月，羞对镜中秋。怅望频回首，西风忆故丘。
S赠韩翃E:京国久知名，江河近识荆。不辞今日醉，便有故人情。细雨孤鸿远，西风一棹轻。暂时分手去，应不负诗盟。
S立秋日E:商风动叶初，萧索一贫居。老性容茶少，羸肌与簟疏。旧醅难重漉，新菜未胜鉏。才薄无潘兴，便便画偃庐。
S林中独醒E:晚来林沼静，独坐间瓢尊。向己非前迹，齐心欲不言。微凉生乱筱，轻馥起孤萱。未得浑无事，瓜田草正繁。
S杭州秋日别故友E:相见又相别，大江秋水深。悲欢一世事，去住两乡心。淅沥篱下叶，凄清阶上琴。独随孤棹去，何处更同衾。
S代别后梦别E:别中还梦别，悲后更生悲。觉梦俱千里，追随难再期。翻思梦里苦，却恨觉来迟。纵是非真事，何妨梦会时。
S山行经村径E:一径有人迹，到来唯数家。依稀听机杼，寂历看桑麻。雨湿渡头草，风吹坟上花。却驱羸马去，数点归林鸦。
S妾换马E:伴凤楼中妾，如龙枥上宛。同年辞旧宠，异地受新恩。香阁更衣处，尘蒙喷草痕。连嘶将忍泪，俱恋主人门。
S七夕E:河耿月凉时，牵牛织女期。欢娱方在此，漏刻竟由谁。定不嫌秋驶，唯当乞夜迟。全胜客子妇，十载泣生离。
S月夜E:露下凉生簟，无人月满庭。难闻逆河浪，徒望白榆星。树绕孤栖鹊，窗飞就暗萤。移时宿兰影，思共习芳馨。
S仲夏寄江南E:五月行将近，三年客未回。梦成千里去，酒醒百忧来。晚暮时看槿，悲酸不食梅。空将白团扇，从寄复裴回。
S欲销云E:欲隐从龙质，仍余触石文。霏微依碧落，仿佛误非云。度月光无隔，倾河影不分。如逢作霖处，当为起氤氲。
S题汉州西湖E:凤沼才难尽，余思凿西湖。珍木罗修岸，冰光映坐隅。琴台今寂寞，竹岛尚萦纡。犹蕴济川志，芳名终不渝。
S无题E:乔木挂斗邑，水驿坏门开。向月片帆去，背云行雁来。晚年名利迹，宁免路岐哀。前计不能息，若为玄鬓回。
S客舍喜友人相访E:荒居无四邻，谁肯访来频。古树秋中叶，他乡病里身。雁声风送急，萤影月流新。独为成名晚，多惭见友人。
S早起E:星汉转寒更，伊余索寞情。钟催归梦断，雁引远愁生。危壁兰光暗，疏帘露气清。闲庭聊一望，海日未分明。
S禁中送任山人E:子去非长往，君恩取大还。补天留彩石，缩地入青山。献寿千春外，来朝数月间。莫抛残药物，窃取驻童颜。
S拟古E:剑客不夸貌，主人知此心。但营纤毫义，肯计千万金。勇发看鸷击，愤来听虎吟。平生贵酬德，刃敌无幽深。
S晚眺E:杖策倚柴门，泉声隔岸闻。夕阳诸岭出，晴雪万山分。静对豺狼窟，幽观鹿豕群。今宵寒月近，东北扫浮云。
S送马向入蜀E:游子出咸京，巴山万里程。白云连鸟道，青壁遰猿声。雨雪经泥坂，烟花望锦城。工文人共许，应纪蜀中行。
S送李补阙归朝E:驷马归咸秦，双凫出海门。还从清切禁，再沐圣明恩。礼乐中朝贵，文章大雅存。江湖多放逸，献替欲谁论。
S避暑二首E:一株金染密，数亩碧鲜疏。避暑临溪坐，何妨直钓鱼。斑多筒簟冷，发少角冠清。避暑长林下，寒蝉又有声。
S杭州祝涛头二首E:不道沙堤尽，犹欺石栈顽。寄言飞白雪，休去打青山。倒打钱塘郭，长驱白浪花。吞吴休得也，输却五千家。
S送张中丞入台从事E:驿骑朝天去，江城眷阙深。夜珠先去握，芳桂乍辞阴。泽国三千里，羁孤万感心。自嗟文废久，此曲为卢谌。
S题剑门E:奇峰百仞悬，清眺出岚烟。迥若戈回日，高疑剑倚天。参差霞壁耸，合沓翠屏连。想是三刀梦，森然在目前。
S重题E:晚日临寒渚，微风发棹讴。凤池波自阔，鱼水运难留。亭古思宏栋，川长忆夜舟。想公高世志，只似冶城游。
S惠泉E:兹泉由太洁，终不畜纤鳞。到底清何益，含虚势自贫。明玑难秘彩，美玉讵潜珍。未及黄陂量，滔滔岂有津。
S近腊对雪有怀林居E:蓬门常昼掩，竹径寂无人。鸟起飘松霰，麇行动谷榛。应知禽鱼侣，合与薜萝亲。遥忆平皋望，溪烟已发春。
S张公超谷中石E:鼓箧依绿槐，横经起秋雾。有时连岳客，尚办弦歌处。自予去幽谷，谁人袭芳杜。空留古苔石，对我岩中树。
S潭上喜见新月E:簪组十年梦，园庐今夕情。谁怜故乡月，复映碧潭生。皓彩松上见，寒光波际轻。还将孤赏意，暂寄玉琴声。
S怀伊川郊居E:衰疾常怀土，郊园欲掩扉。虽知明目地，不及有身归。巩树秋阴遍，伊原霁色微。此生看白首，良愿已应违。
S晨起见雪忆山居E:忽忆岩中雪，谁人拂薜萝。竹梢低未举，松盖偃应多。山溜随冰落，林麇带霰过。不劳闻鹤语，方奏苦寒歌。
S北固怀古E:自有此山川，于今几太守。近世二千石，毕公宣化厚。丞相量纳川，平阳气冲斗。三贤若时雨，所至跻仁寿。
S怀古E:尼父未适鲁，屡屡倦迷津。徒怀教化心，纡郁不能伸。一遇知己言，万方始喧喧。至今百王则，孰不挹其源。
S应制贺边军支春衣E:去岁虽无战，今年未得归。皇恩何以报，春日得春衣。挟纩非真纩，分衣是假衣。从今貔武士，不惮戍金微。
S客思吟E:禾黍正离离，南园剪白芝。细腰沈赵女，高髻唱蛮姬。路愧前冈月，梳惭一颔丝。乡人不可语，独念畏人知。
S夏日途中E:树夹炎风路，行人正午稀。初蝉数声起，戏蝶一团飞。日色欺清镜，槐膏点白衣。无成归故里，自觉少光辉。
S送振武将军E:叶叶归边骑，风头万里干。金装腰带重，铁缝耳衣寒。芦酒烧蓬暖，霜鸿捻箭看。黄河古戍道，秋雪白漫漫。
S落第E:榜前潜制泪，众里自嫌身。气味如中酒，情怀似别人。暖风张乐席，晴日看花尘。尽是添愁处，深居乞过春。
S上令狐舍人E:名利生愁地，贫居岁月移。买书添架上，断酒过花时。宿客嫌吟苦，乖童恨睡迟。近来唯俭静，持此答深知。
S古风二首E:春种一粒粟，秋成万颗子。四海无闲田，农夫犹饿死。锄禾日当午，汗滴禾下土。谁知盘中餐，粒粒皆辛苦。
S题白乐天文集E:寄玉莲花藏，缄珠贝叶扃。院闲容客读，讲倦许僧听。部列雕金榜，题存刻石铭。永添鸿宝集，莫杂小乘经。
S寓兴E:念来若望神，追往如话梦。梦神不无迹，谁使烦心用。鲁圣虚泣麟，楚狂浪歌凤。那言阮家子，更作穷途恸。
S感怀E:宿心不觉远，事去劳追忆。旷古川上怀，东流几时息。门前青山路，眼见归不得。晓梦云月光，过秋兰蕙色。
S送僧东游E:风流东晋后，外学入僧家。独唱郢中雪，还游天际霞。云村共香饭，水月喻秋花。景物添新致，前程讵可涯。
S送僧文江E:吴王剑池上，禅子石房深。久慕白云性，忽劳青玉音。孤高知胜鹤，清雅似闻琴。此韵书珍重，烦师出定吟。
S送王损之秀才赴举E:青门珮兰客，淮水誓风流。名在乡书贡，心期月殿游。平沙大河急，细雨二陵秋。感此添离恨，年光不少留。
S送罗侍御归西台E:归台新柱史，辞府旧英髦。劝酒莲幕贵，望尘骢马高。诗情分绣段，剑彩拂霜毫。此举关风化，谁云别恨劳。
S过薛舍人旧隐E:寝门来哭夜，此月小祥初。风意犹忆瑟，萤光乍近书。墙蒿藏宿鸟，池月上钩鱼。徒引相思泪，涓涓东逝余。
S酬王侍御E:惭非青玉制，故以赠仙郎。希冀留书閤，提携在笔床。讵能辉绣服，安得似芸香。所报何珍重，清明胜夜光。
S赠柳氏妓E:冶艳出神仙，歌声胜管弦。词轻白纻曲，歌遏碧云天。未拟生裴秀，如何乞郑玄。不堪金谷水，横过坠楼前。
S吉州道中E:吉州新置掾，驰驿到条山。薏苡殊非谤，羊肠未是艰。自惭多白发，争敢竞朱颜。若有前生债，今朝不懊还。
S赠友人古镜E:我有古时镜，初自坏陵得。蛟龙犹泥蟠，魑魅幸月蚀。摩久见菱蕊，青于蓝水色。赠君将照色，无使心受惑。
S吴宫E:吴王爱歌舞，夜夜醉婵娟。见日吹红烛，和尘扫翠钿。徒令勾践霸，不信子胥贤。莫问长洲草，荒凉无限年。
S久雨E:云影蔽遥空，无端淡复浓。两旬绵密雨，二月似深冬。诗酒从教数，帘帏一任重。孰知春有地，微露小桃红。
S郊行逢社日E:酒熟送迎便，村村庆有年。妻孥亲稼穑，老稚效渔畋。红树青林外，黄芦白鸟边。稔看风景美，宁不羡归田。
S过友人幽居E:身坐众香国，蒲团诗思新。一贫曾累我，此兴未输人。陋巷谁为俗，寒窗不染尘。石斋盟四友，年下顿生春。
S游王羽士山房E:落日半楼明，琳宫事事清。山横万古色，鹤带九皋声。易作神仙侣，难忘父子情。道人应识我，未肯说长生。
S署中答武功姚合E:原中多阴雨，惟留一室明。自宜居静者，谁得问先生。深井泉香出，危沙药更荣。全家笑无辱，曾不见戈兵。
S赠龙阳尉马戴E:早学全身术，惟令耕近田。自输官税后，常卧晚云边。细草沿阶长，高萝出石悬。向来名姓茂，空被外情牵。
S送沈亚之尉南康E:行迈南康路，客心离怨多。暮烟葵叶屋，秋月竹枝歌。孤鹤唳残梦，惊猿啸薜萝。对江翘首望，愁泪叠如波。
S寄许浑秀才E:文字饥难煮，为农策最良。兴来鉏晓月，倦后卧斜阳。秋稼连千顷，春花醉几场。任他名利客，车马闹康庄。
S送客游吴E:吴国水中央，波涛白渺茫。衣逢梅雨渍，船入稻花香。海戍通盐灶，山村带蜜房。欲知苏小小，君试到钱塘。
S陆丞相故宅E:衣冠零落久，今日事堪伤。厨起青烟薄，门开白日长。残梅欹古道，名石卧颓墙。山色依然好，兴衰未可量。
S忆家二首E:新霁飏林初，蘋花贴岸舒。故乡今夜月，犹得照孤庐。树拥溪边阁，山浮雨后岚。白头归未得，梦里望江南。
S江行二首E:暝色沧州迥，秋声玉峡长。只因江上月，不觉过浔阳。晚泊长江口，寒沙白似霜。年光流不尽，东去水声长。
S酬雍秀才二首E:晚市人烟合，归帆带夕阳。栖迟未归客，犹著锦衣裳。卧病茅窗下，惊闻两月过。兴来聊赋咏，清婉逼阴何。
S虎丘山真娘墓E:金钗沦剑壑，兹地似花台。油壁何人值，钱塘度曲哀。翠馀长染柳，香重欲薰梅。但道行云去，应随魂梦来。
S别庞子肃E:自为应仙才，丹砂炼几回。山秋梦桂树，月晓忆瑶台。雨雪依岩避，烟云逐步开。今朝龙仗去，早晚鹤书来。
S宿白马津寄寇立E:客思听蛩嗟，秋怀似乱砂。剑头悬日影，蝇鼻落灯花。天外归鸿断，漳南别路赊。闻君同旅舍，几得梦还家。
S送文颖上人游天台E:露花浮翠瓦，鲜思起芳丛。此际断客梦，况复别志公。既历天台去，言过赤城东。莫说人间事，崎岖尘土中。
S梦挽秦弄玉E:泣葬一枝红，生同死不同。金钿坠芳草，香绣满春风。旧日闻箫处，高楼当月中。梨花寒食夜，深闭翠微宫。
S及第后过扬子江E:忆昔将贡年，抱愁此江边。鱼龙互闪烁，黑浪高于天。今日步春草，复来经此道。江神也世情，为我风色好。
S定情乐E:敢嗟君不怜，自是命不谐。著破三条裙，却还双股钗。感郎双条脱，新破八幅绡。不惜榆荚钱，买人金步摇。
S挂树藤E:本为独立难，寄彼高树枝。蔓衍数条远，溟濛千朵垂。向日助成阴，当风藉持危。谁言柔可屈，坐见蟠蛟螭。
S枕流石E:不为幽岸隐，古色涵空出。愿以清泚流，鉴此坚贞质。傍临玉光润，时泻苔花密。往往惊游鳞，尚疑垂钓日。
S送李起居赴池州E:天子念疲民，分忧辍侍臣。红旗高起焰，绿野静无尘。阙下亲知别，江南惠化新。朝昏即千里，且愿话逡巡。
S送刘詹事赴寿州E:殷勤莫遽起，四坐悉同袍。世上诗难得，林中酒更高。隋堤傍杨柳，楚驿在波涛。别后书频寄，无辞费笔毫。
S送徐州韦仅行军E:饯幕俨征轩，行军归大藩。山程度函谷，水驿到夷门。晓日诗情远，春风酒色浑。逡巡何足贵，所贵尽残樽。
S送贾谟赴共城营田E:上国羞长选，戎装贵所从。山田依法种，兵食及时供。水气诗书软，岚烟笔砚浓。几时无事扰，相见得从容。
S送裴宰君E:见说为官处，烟霞思不穷。夜猿啼户外，瀑水落厨中。名药人难识，仙山路易通。还应施静化，谁复与君同。
S送顾非熊下第归越E:失意寻归路，亲知不复过。家山去城远，日月在船多。楚塞数逢雁，浙江长有波。秋风别乡老，还听鹿鸣歌。
S送雍陶游蜀E:春色三千里，愁人意未开。木梢穿栈出，雨势隔江来。荒馆因花宿，深山羡客回。相如何物在，应只有琴台。
S送杨尚书赴东川E:却縠诗书将，衔恩赴梓州。绕身垂印绶，护马执戈矛。剑阁和铭峭，巴江带字流。从来皆惜别，此别复何愁。
S送邢郎中赴太原E:上将得良策，恩威作长城。如今并州北，不见有胡兵。晋野雨初足，汾河波亦清。所从古无比，意气送君行。
S送裴中丞赴华州E:我梦何曾应，看君渡浐川。自无仙掌分，非是圣心偏。径草多生药，庭花半落泉。人间有此郡，况在凤城边。
S送崔中丞赴郑州E:仆射陂前郡，清高越四邻。丹霄凤诏下，太守虎符新。雾湿关城月，花香驿路尘。连枝相庭树，岁岁一家春。
S送丁端公赴河阴E:炎天木叶焦，晓夕绝凉飙。念子独归县，何人不在朝。市连风浪动，帆彻海门遥。饮尽樽中酒，同年同寂寥。
S送郑尚书赴兴元E:儒有登坛贵，何人得此功。红旗烧密雪，白马踏长风。斧钺来天上，诗书理汉中。方知百胜略，应不在弯弓。
S送田使君赴蔡州E:长年离别情，百盏酒须倾。诗外应无思，人间半是行。路遥嘶白马，林断出红旌。功业今应立，淮西有劲兵。
S送无可上人游边E:一钵与三衣，经行远近随。出家还养母，持律复能诗。春雪离京厚，晨钟近塞迟。亦知莲府客，夜坐喜同师。
S送宋慎言E:童稚便知闻，如今只有君。百篇诗尽和，一盏酒须分。驿路多连水，州城半在云。离情同落叶，向晚更纷纷。
S送喻凫校书归毗陵E:主人庭叶黑，诗稿更谁书。阙下科名出，乡中赋籍除。山春烟树众，江远晚帆疏。吾亦家吴者，无因到弊庐。
S送进士田卓入华山E:何物随身去，六经与一琴。辞家计已久，入谷住应深。偶坐僧同石，闲书叶满林。业成须谒帝，无贮白云心。
S送李植侍御E:圣代无邪触，空林獬豸归。谁知陇山鸟，长绕玉楼飞。风雨依山急，云泉入郭微。无同昔年别，别后寄书稀。
S送王澹E:常省为官处，门前数树松。寻山屐费齿，书石笔无锋。果熟猿偷乱，花繁鸟语重。今来为客去，惜取最高峰。
S送孙山人E:山翁来帝里，不肯住多时。尘土衣裳重，腥膻仆隶饥。林中愁不到，城外老应迟。喧寂一为别，相逢未有期。
S送费骧E:兄寒弟亦饥，力学少闲时。何路免为客，无门卖得诗。几人携酒送，独我入山迟。少小同居止，今朝始别离。
S送洛阳张员外E:饯客未归城，东来驺骑迎。千山嵩岳峭，百县洛阳清。朔雁和云度，川风吹雨晴。藓庭公事暇，应只独吟行。
S送王龟处士E:送客客为谁，朱门处士稀。唯修曾子行，不著老莱衣。古寺随僧饭，空林共鸟归。壶中驻年药，烧得献庭闱。
S送李琮归灵州觐省E:饯席离人起，贪程醉不眠。风沙移道路，仆马识山川。塞树花开小，关城雪下偏。胡尘今已尽，应便促朝天。
S送朱庆馀越州归觐E:乡书落姓名，太守拜亲荣。访我波涛郡，还家雾雨城。海山窗外近，镜水世间清。何计随君去，邻墙过此生。
S送任尊师归蜀觐亲E:白云修道者，归去春风前。玉简通仙籍，金丹驻母年。锦文江一色，酒气雨相连。众说君平死，真师易义全。
S送友人游蜀E:送君一壶酒，相别野庭边。马上过秋色，舟中到锦川。峡猿啼夜雨，蜀鸟噪晨烟。莫便不回首，风光促几年。
S送潘传秀才归宣州E:李白坟三尺，嵯峨万古名。因君还故里，为我吊先生。晴日移虹影，空山出鹤声。老郎闲未得，无计此中行。
S送僧默然E:出家侍母前，至孝自通禅。伏日江头别，秋风樯下眠。鸟声猿更促，石色树相连。此路多如此，师行亦有缘。
S送陟遐上人游天台E:万叠赤城路，终年游客稀。朝来送师去，自觉有家非。石净山光远，云深海色微。此诗成亦鄙，为我写岩扉。
S送杜观罢举东游E:秋风离九陌，心事岂云安。曾是求名苦，当知此去难。辛勤程自远，寂寞夜多寒。诗句无人识，应须把剑看。
S送韦瑶校书赴越E:寄家临禹穴，乘传出秦关。霜落橘满地，潮来帆近山。相门宾益贵，水国事多闲。晨省高堂后，余欢杯酒间。
S送雍陶及第归觐E:献亲冬集书，比橘复何如。此去关山远，相思笑语疏。路寻丹壑断，人近白云居。幽石题名处，凭君亦记余。
S送李秀才赴举E:罗刹楼头醉，送君西入京。秦吴无限地，山水半分程。海上烟霞湿，关中日月明。登科旧乡里，当为改嘉名。
S送李传秀才归宣州E:谢守青山宅，山孤宅亦平。池塘无复见，春草野中生。常日登楼望，今朝送客行。殷勤拂石壁，为我一书名。
S送元绪上人游商山E:万法空门里，师修历几生。过来心已悟，未到行弥精。溪寂钟还度，林昏锡独鸣。朝簪抽未得，此别岂忘情。
S送敬法师归福州E:结得随缘伴，蝉鸣方出关。新经译旧寺，故国与谁还。斋为无钟早，心因罢讲闲。东南数千里，何处不逢山。
S送清敬闍黎归浙西E:大地无生理，吴中岂是归。自翻贝叶偈，人施福田衣。夏尽滩声出，潮来日色微。郡斋师去后，寂寞夜吟稀。
S送马戴下第客游E:昨来送君处，亦是九衢中。此日殷勤别，前时寂寞同。鸟啼寒食雨，花落暮春风。向晚离人起，筵收樽未空。
S送王嗣之典仪城E:日日思朝位，偷闲城外行。唯求采药者，不道在官名。好异嫌山浅，寻幽喜径生。病来文字拙，不要把归城。
S别贾岛E:懒作住山人，贫家日赁身。书多笔渐重，睡少枕长新。野客狂无过，诗仙瘦始真。秋风千里去，谁与我相亲。
S别李馀E:病童随瘦马，难算往来程。野寺僧相送，河桥酒滞行。足愁无道性，久客会人情。何计羁穷尽，同居不出城。
S寄贾岛E:漫向城中住，儿童不识钱。瓮头寒绝酒，灶额晓无烟。狂发吟如哭，愁来坐似禅。新诗有几首，旋被世人传。
S寄杜师义E:出处难相见，同城似异乡。点兵寻户籍，烧药试仙方。事校千般别，心还一种忙。黄金如化得，相寄亦何妨。
S寄陆浑县尉李景先E:微俸还同请，唯君独自闲。地偏无驿路，药贱管仙山。月色生松里，泉声在石间。吟诗复饮酒，何事更相关。
S寄鄠县尉李廓少府E:岁满休为吏，吟诗著白衣。爱山闲卧久，在世此心稀。听鹤向风立，捕鱼乘月归。此君才不及，谬得侍彤闱。
S寄紫阁隐者E:自闻憔客说，无计得相寻。几世传高卧，全家在一林。养情书览苦，采药路多深。愿得为邻里，谁能说此心。
S寄国子杨巨源祭酒E:日日新诗出，城中写不禁。清高疑对竹，闲雅胜闻琴。门户饶秋景，儿童解冷吟。云山今作主，还借外人寻。
S寄永乐长官殷尧藩E:故人为吏隐，高卧簿书间。绕院唯栽药，逢僧只说山。此宵欢不接，穷岁信空还。何计相寻去，严风雪满关。
S寄张徯E:幽处寻书坐，朝朝闭竹扉。山僧封茗寄，野客乞诗归。秋卷多唯好，时名屈更肥。明年取前字，杯酒赛春辉。
S寄李频E:闭门常不出，惟觉长庭莎。朋友来看少，诗书卧读多。命随才共薄，愁与醉相和。珍重君名字，新登甲乙科。
S九日寄钱可复E:数杯黄菊酒，千里白云天。上国名方振，戎州病未痊。静愁惟忆醉，闲走不胜眠。惆怅东门别，相逢知几年。
S春日早朝寄刘起居E:九衢寒雾敛，双阙曙光分。彩仗迎春日，香烟接瑞雪。珮声清漏间，天语侍臣闻。莫笑冯唐老，还来谒圣君。
S秋日寄李支使E:秋思朝来起，侵人暑稍微。晓眠离北户，午饭尚生衣。山静云初白，枝高果渐稀。闻君家海上，莫与燕同归。
S寄郁上人E:此生修道浅，愁见未来身。谁为传真谛，唯应是上人。自悲年已长，渐觉事难亲。不向禅门去，他门无了因。
S寄孙路秀才E:幽居邻里少，江际复山阿。潮去蝉声出，天晴鹤语多。老人能步蹇，才子奈贫何。曾见春官语，年来虚甲科。
S寄安陆友人E:别路在春色，故人云梦中。鸟啼三月雨，蝶舞百花风。烟束远山碧，霞欹落照红。想君登此兴，回首念飘蓬。
S寄马戴E:天府鹿鸣客，幽山秋未归。我知方甚爱，众说以为非。隔屋闻泉细，和云见鹤微。新诗此处得，清峭比应稀。
S寄贾岛E:寂寞荒原下，南山只隔篱。家贫唯我并，诗好复谁知。草色无穷处，虫声少尽时。朝昏鼓不到，闲卧益相宜。
S寄崔之仁山人E:百门坡上住，石屋两三间。日月难教老，妻儿乞与闲。仙经拣客问，药债煮金还。何计能相访，终身得在山。
S寄嵩岳程光范E:相别何容易，相逢便岁年。客来嫌路远，谁得到君边。岳色鸟啼里，钟声竹影前。只应访支遁，时得话诗篇。
S洛下夜会寄贾岛E:洛下攻诗客，相逢只是吟。夜觞欢稍静，寒屋坐多深。乌府偶为吏，沧江长在心。忆君难就寝，烛灭复星沉。
S寄元绪上人E:石窗紫藓墙，此世此清凉。研露题诗洁，消冰煮茗香。闲云春影薄，孤磬夜声长。何计休为吏，从师老草堂。
S寄白阁默然E:白阁峰头雪，城中望亦寒。高僧多默坐，清夜到明看。世上无诸苦，林间只一餐。尝闻南北教，所得比师难。
S寄华州崔中丞E:莲华峰下郡，仙洞亦难胜。闾里苍苔水，虚空瀑布冰。酒香和药熟，山峭过云登。清净黎人泰，唯忧急诏征。
S友人南游不回因寄E:相思春树绿，千里亦依依。鄠杜月频满，潇湘人不归。桂花风畔落，烟草蝶双飞。一别无消息，水南车迹稀。
S寄无可上人E:十二门中寺，诗僧寺独幽。多年松色别，后夜磬声秋。见世虑皆尽，来生事更修。终须执瓶钵，相逐入牛头。
S寄晖上人E:日出月复没，悠悠昏与明。修持经几劫，清净到今生。林下知无相，人间苦是情。终期逐师去，不拟老尘缨。
S寄不疑上人E:是法修行遍，方栖不二门。随缘嫌寺著，见性觉经繁。所叹身将老，始闻师一言。尘沙千万劫，劫尽佛长存。
S秋夜寄默然上人E:霜月静幽居，闲吟梦觉初。秋深夜迢递，年长意萧疏。海上归难遂，人间事尽虚。赖师方便语，渐得识真如。
S寄山中友人E:昨秋今复春，役役是非身。海上无归路，城中作老人。流年何处在，白日每朝新。闻有长生术，将求未有因。
S山居寄友人E:独在山阿里，朝朝遂性情。晓泉和雨落，秋草上阶生。因客始沽酒，借书方到城。诗情聊自遣，不是趁声名。
S山中寄友人E:路岐何渺邈，在客易蹉跎。却是去家远，因循住日多。几看春草绿，又见塞鸿过。未有进身处，忍教抛薜萝。
S寄友人E:日暮掩重扉，抽簪复解衣。漏声林下静，萤色月中微。秋霁露华结，夜深人语稀。殷勤故山路，谁与我同归。
S寄贾岛E:疏拙只如此，此身谁与同。高情向酒上，无事在山中。渐老病难理，久贫吟益空。赖君时访宿，不避北斋风。
S寄默然上人E:晨餐夜复眠，日与月相连。天下谁无病，人间乐是禅。几生通佛性，一室但香烟。结得无为社，还应有宿缘。
S寄不出院僧E:不行门外地，斋戒得清真。长食施来饭，深居锁定身。朝昏常傍佛，起坐省逢人。非独心常净，衣无一点尘。
S赠供奉僧次融E:会解如来意，僧家独有君。开经对天子，骑马过声闻。本寺远于日，新诗高似云。热时吟一句，凉冷胜秋分。
S赠常州院僧E:一住毗陵寺，师应只信缘。院贫人施食，窗静鸟窥禅。古磬声难尽，秋灯色更鲜。仍闻开讲日，湖上少鱼船。
S赠王建司马E:久向空门隐，交亲亦不知。文高轻古意，官冷似前资。老觉僧斋健，贫还酒债迟。仙方小字写，行坐把相随。
S赠任士曹E:宪皇十一祀，共得春闱书。道直淹曹掾，命通侍玉除。浮生年月促，九陌笑言疏。何计同归去，沧江有弊庐。
S赠刘叉E:自君离海上，垂钓更何人。独宿空堂雨，闲行九陌尘。避时曾变姓，救难似嫌身。何处相期宿，咸阳酒市春。
S赠僧绍明E:西方清净路，此路出何门。见说师知处，从来佛不言。今生多病恼，自晓至黄昏。唯寐方无事，那堪梦亦喧。
S赠张质山人E:先生居处僻，荆棘与墙齐。酒好宁论价，诗狂不著题。烧成度世药，踏尽上山梯。懒听闲人语，争如谷鸟啼。
S赠少室山麻襦僧E:只辫麻为衲，此中经几春。庵前多猛兽，径小绝行人。泉近濆瓶履，山深少垢尘。想师正法指，喻我独迷津。
S赠王山人E:贤哲论独诞，吾宗次定今。诗吟天地广，觉印果因深。教演归恭敬，名标中外钦。既能施六度，了悟达双林。
S闲居晚夏E:闲居无事扰，旧病亦多痊。选字诗中老，看山屋外眠。片霞侵落日，繁叶咽鸣蝉。对此心还乐，谁知乏酒钱。
S闲居E:不自识疏鄙，终年住在城。过门无马迹，满宅是蝉声。带病吟虽苦，休官梦已清。何当学禅观，依止古先生。
S闲居遣兴E:终年城里住，门户似山林。客怪身名晚，妻嫌酒病深。写方多识药，失谱废弹琴。文字非经济，空虚用破心。
S春日闲居E:居止日萧条，庭前唯药苗。身闲眠自久，眼荖视还遥。檐燕酬莺语，邻花杂絮飘。客来无酒饮，搔首掷空瓢。
S早春闲居E:寂寞日何为，闲居春色迟。惊风起庭雪，寒雨长檐澌。强饮樽中酒，嘲山世外诗。此生仍且在，难与老相离。
S山中述怀E:为客久未归，寒山独掩扉。晓来山鸟散，雨过杏花稀。天远云空积，溪深水自微。此情对春色，尽醉欲忘机。
S客舍有怀E:旅人无事喜，终日思悠悠。逢酒嫌杯浅，寻书怕字稠。贫来许钱圣，梦觉见身愁。寂寞中林下，饥鹰望到秋。
S忆山E:闲处无人到，乖疏称野情。日高搔首起，林下散衣行。泉引窗前过，云看石罅生。别来愁欲老，虚负出山名。
S客游旅怀E:客行无定止，终日路岐间。马为赊来贵，僮缘借得顽。诗书愁触雨，店舍喜逢山。旧业嵩阳下，三年未得还。
S春日即事E:春来眠不得，谁复念生涯。夜听四邻乐，朝寻九陌花。轻烟浮草色，微雨濯年华。乞假非关病，朝衣在酒家。
S春日江次E:野步出茆斋，闲行坐石台。久悲乡路远，犹喜杏花开。鸥鹭皆飞去，帆樯何处来。因凝千里目，落日尚徘徊。
S暮春书事E:穷巷少芳菲，苍苔一径微。酒醒闻客别，年长送春归。宿愿眠云峤，浮名系锁闱。未因丞相庇，难得脱朝衣。
S春晚雨中E:寂寂春将老，闲人强自欢。迎风莺语涩，带雨蝶飞难。傍砌木初长，眠花景渐阑。临轩平目望，情思若为宽。
S送春E:昨迎今复送，来晚去逡巡。芳尽空繁树，愁多独病身。静思倾酒懒，闲望上楼频。为向春风道，明年早报春。
S夏夜E:闲斋深夜静，独坐又闲行。密树月笼影，疏篱水隔声。断猿时叫谷，栖鸟每摇柽。寂寞求名士，谁知此夕情。
S秋日有怀E:秋来不复眠，但觉思悠然。菊色欲经露，虫声渐替蝉。诗情生酒里，心事在山边。旧里无因到，西风又一年。
S秋夕遣怀E:昨宵白露下，秋气满山城。风劲衣巾脆，窗虚笔墨轻。临书爱真迹，避酒怕狂名。只拟随麋鹿，悠悠过一生。
S九日忆砚山旧居E:帝里闲人少，谁同把酒杯。砚山篱下菊，今日几枝开。晓角惊眠起，秋风引病来。长年归思切，更值雁声催。
S秋晚江次E:萧萧晚景寒，独立望江壖。沙渚几行雁，风湾一只船。落霞澄返照，孤屿隔微烟。极目思无尽，乡心到眼前。
S郡中对雪E:霏微著草树，渐布与阶平。远近如空色，飘飏无落声。飞鸦疑翅重，去马觉蹄轻。遥想故山下，樵夫应滞行。
S八月十五夜看月E:亭亭千万里，三五复秋中。此夕光应绝，常时思不同。九霄微有露，四海静无风。惆怅逡巡别，谁能看碧空。
S苦雨E:江昏山半晴，南阻绝人行。葭菼连云色，松杉共雨声。早秋仍燕舞，深夜更鼍鸣。为报迷津客，讹言未可轻。
S题僧院引泉E:泉眼高千尺，山僧取得归。架空横竹引，凿石透渠飞。洗药溪流浊，浇花雨力微。朝昏长绕看，护惜似持衣。
S题家园新池E:数日自穿池，引泉来近陂。寻渠通咽处，绕岸待清时。深好求鱼养，闲堪与鹤期。幽声听难尽，入夜睡常迟。
S题李频新居E:赁居求贱处，深僻任人嫌。盖地花如绣，当门竹胜帘。劝僧尝药酒，教仆辨书签。庭际山宜小，休令著石添。
S寄题纵上人院E:营营是与非，前乐后还悲。今世已如此，他生愿似师。禅房空旦暮，画壁半陈隋。绕径苍苔迹，幽人来是谁。
S题贞女祠E:此女骨为土，贞名不可移。精灵閟何处，蘋藻奠空祠。水石生异状，杉松无病枝。我来方谢雨，延滞失归期。
S题杭州南亭E:旧隐即云林，思归日日深。如今来此地，无复有前心。古石生灵草，长松栖异禽。暮潮檐下过，溅浪湿衣襟。
S题厉玄侍御所居E:幽栖一亩宫，清峭似山峰。邻里不通径，俸钱唯买松。野人时寄宿，谷鸟自相逢。朝路床前是，谁知晓起慵。
S过杨处士幽居E:引水穿风竹，幽声胜远溪。裁衣延野客，翦翅养山鸡。酒熟听琴酌，诗成削树题。惟愁春气暖，松下雪和泥。
S过李处士山居E:闲居昼掩扉，门柳荫蔬畦。因病方收药，寻僧始度溪。少逢人到户，时有燕衔泥。萧洒身无事，名高孰与齐。
S过无可僧院E:忆师眠复起，永夜思迢迢。月下门方掩，林中寺更遥。钟声空下界，池色在清宵。终拟修禅观，窗间卷欲烧。
S过稠上人院E:清羸一饭师，闲院亦披衣。应诏常翻译，修心出是非。雪中疏磬度，林际晚风归。蔬食常来此，人间护净稀。
S过不疑上人院E:九经通大义，内典自应精。帘冷连松影，苔深减履声。相逢幸此日，相失恐来生。觉路何门去，师须引我行。
S过昙花宝上人院E:九陌最幽寺，吾师院复深。烟霜同覆屋，松竹杂成林。鸟语境弥寂，客来机自沈。早知能到此，应不戴朝簪。
S过杜氏江亭E:上国千余里，逢春且胜游。暂闻新鸟戏，似解旅人愁。野色吞山尽，江烟衬水流。村醪须一醉，无恨滞行舟。
S过钦上人院E:有相无相身，唯师说始真。修篁半庭影，清磬几僧邻。古壁丹青落，虚檐鸟雀驯。伊余求了义，羸马往来频。
S过无可上人院E:寥寥听不尽，孤磬与疏钟。烦恼师长别，清凉我暂逢。蚁行经古藓，鹤毳落深松。自想归时路，尘埃复几重。
S过城南僧院E:寺对远山起，幽居仍是师。斜阳通暗隙，残雪落疏篱。松静鹤栖定，廊虚钟尽迟。朝朝趋府吏，来此是相宜。
S过灵泉寺E:偶寻灵迹去，幽径入氲氛。转壑惊飞鸟，穿山踏乱云。水从岩下落，溪向寺前分。释子游何处，空堂日渐曛。
S过天津桥晴望E:闲立津桥上，寒光动远林。皇宫对嵩顶，清洛贯城心。雪路初晴出，人家向晚深。自从王在镐，天宝至如今。
S游终南山E:策杖度溪桥，云深步数劳。青猿吟岭际，白鹤坐松梢。天外浮烟远，山根野水交。自缘名利系，好此结蓬茆。
S游杏溪兰若E:踏得度溪湾，晨游暮不还。月明松影路，春满杏花山。戏狖跳林末，高僧住石间。未肯离腰组，来此复何颜。
S游谢公亭E:行行方避梦，又到谢亭来。举世皆如此，伊余何处回。竹鲜多透石，泉洁亦无苔。坐与僧同语，谁能顾酒杯。
S游阳河岸E:终日游山困，今朝始傍河。寻芳愁路尽，逢景畏人多。鸟语催沽酒，鱼来似听歌。醉时眠石上，肢体自婆娑。
S游河桥晓望E:闲上津桥立，天涯一望间。秋风波上岸，旭日气连山。偶圣今方变，朝宗岂复还。昆仑在蕃界，作将亦何颜。
S秋夜月中登天坛E:秋蟾流异彩，斋洁上坛行。天近星辰大，山深世界清。仙飙石上起，海日夜中明。何计长来此，闲眠过一生。
S夏日登楼晚望E:避暑高楼上，平芜望不穷。鸟穷山色去，人歇树阴中。数带长河水，千条弱柳风。暗思多少事，懒话与芝翁。
S霁后登楼E:高楼初霁后，远望思无穷。雨洗青山净，春蒸大野融。碧池舒暖景，弱柳亸和风。为有登临兴，独吟落照中。
S早夏郡楼宴集E:官散有闲情，登楼步稍轻。窗云带雨气，林鸟杂人声。晓日襟前度，微风酒上生。城中会难得，扫壁各书名。
S夜宴太仆田卿宅E:故人九寺长，邀我此同欢。永夜开筵静，中年饮酒难。微风侵烛影，叠漏过林端。腊后分朝日，天明几刻残。
S军城夜会E:军城夜禁乐，饮酒每题诗。坐稳吟难尽，寒多醉较迟。远钟惊漏压，微月被灯欺。此会诚堪惜，天明是别离。
S宴光禄田卿宅E:竹里开华馆，珍羞次第尝。春风酒影动，晴日乐声长。久坐难辞醉，衰年亦暂狂。殷勤还继烛，永夕梦相妨。
S会将作崔监东园E:墙北走红尘，墙东接白云。山光衣上见，药气酒中闻。此会诚堪惜，穷秋日又曛。人间唯有醉，醉后复何云。
S乞酒E:闻君有美酒，与我正相宜。溢瓮清如水，黏杯半似脂。岂唯消旧病，且要引新诗。况此便便腹，无非是满卮。
S寄卫拾遗乞酒E:老人罢卮酒，不醉已经年。自饮君家酒，一杯三日眠。味轻花上露，色似洞中泉。莫厌时时寄，须知法未传。
S杭州郡斋南亭E:符印悬腰下，东山不得归。独行南北近，渐老往还稀。迸笋侵窗长，惊蝉出树飞。田田池上叶，长是使君衣。
S杭州官舍即事E:临江府署清，闲卧复闲行。苔藓疏尘色，梧桐出雨声。渐除身外事，暗作道家名。更喜仙山近，庭前药自生。
S书县丞旧厅E:宫殿半山上，人家向下居。古厅眠易魇，老吏语多虚。雨水浇荒竹，溪沙拥废渠。圣朝收外府，皆是九天除。
S县中秋宿E:鼓绝门方掩，萧条作吏心。露垂庭际草，萤照竹间禽。棋罢嫌无月，眠迟听尽砧。还知未离此，时复更相寻。
S夏夜宿江驿E:竹屋临江岸，清宵兴自长。夜深倾北斗，叶落映横塘。渚闹渔歌响，风和角粽香。却愁南去棹，早晚到潇湘。
S陕城即事E:左右分京阙，黄河与宅连。何功来此地，窃位已经年。天下才弥小，关中镇最先。陇山望可见，惆怅是穷边。
S和元八郎中秋居E:圣代无为化，郎中似散仙。晚眠随客醉，夜坐学僧禅。酒用林花酿，茶将野水煎。人生知此味，独恨少因缘。
S和膳部李郎中秋夕E:淅淅复修修，凉风似水流。此生难免老，举世大同愁。萤影明苔藓，鸿声傍斗牛。犹分省署直，何日是归休。
S答孟侍御早朝见寄E:河倾月向西，九陌鼓声齐。尘静霜华远，烟生曙色低。禁门人已度，宫树鸟犹栖。疏懒劳相问，登山有旧梯。
S和友人新居园上E:新居多野思，不似在京城。墙上云相压，庭前竹乱生。寻师望药力，依谱上琴声。好是中秋夜，无尘有月明。
S答李频秀才E:一年离九陌，壁上挂朝袍。物外诗情远，人间酒味高。思归知病长，失寝觉神劳。衰老无多思，因君把笔毫。
S答胡遇E:一会一分离，贫游少定期。酒多为客稳，米贵入城迟。晴日偷将睡，秋山乞与诗。纵然眉得展，不似见君时。
S答友人招游E:不来知尽怪，失意懒春游。闻鸟宁惊梦，看花怕引愁。赌棋招敌手，沽酒自扶头。何似华筵上，推辞候到筹。
S酬田就E:闲居多僻静，犹恐道相违。只是夜深坐，那堪春未归。嫩苔粘野色，香絮扑人衣。纵有野僧到，终朝不话非。
S酬万年张郎中见寄E:贡籍常同府，周行今一时。谏曹诚已忝，京邑岂相宜。黑发年来尽，沧江归去迟。何时得携手，林下静吟诗。
S酬张籍司业见寄E:日日在心中，青山青桂丛。高人多爱静，归路亦应同。罢吏方无病，因僧得解空。新诗劳见问，吟对竹林风。
S喜贾岛至E:布囊悬蹇驴，千里到贫居。饮酒谁堪伴，留诗自与书。爱眠知不醉，省语似相疏。军吏衣裳窄，还应暗笑余。
S喜喻凫至E:欲出心还懒，闲吟绕寝床。道书虫食尽，酒律客偷将。愁至为多病，贫来减得狂。见君何所似，如热得清凉。
S喜雍陶秋夜访宿E:晓立侍炉烟，夜归蓬荜眠。露华明菊上，萤影灭灯前。清漏和砧叠，栖禽与叶连。高人来此宿，为似在山颠。
S喜贾岛雨中访宿E:雨里难逢客，闲吟不复眠。虫声秋并起，林色夜相连。爱酒此生里，趋朝未老前。终须携手去，沧海棹鱼船。
S寻僧不遇E:入门愁自散，不假见僧翁。花落煎茶水，松生醒酒风。拂床寻古画，拔刺看新丛。别有游人见，多疑住此中。
S种苇E:欲种数茎苇，出门来往频。近陂收本土，选地问幽人。静看唯思长，初移未觉匀。坐中寻竹客，将去更逡巡。
S郡中冬夜闻蛩E:秋蛩声尚在，切切起苍苔。久是忘情者，今还有事来。微霜风稍静，圆月雾初开。此思谁能遣，应须执酒杯。
S闻蝉寄贾岛E:秋来吟更苦，半咽半随风。禅客心应乱，愁人耳愿聋。雨晴烟树里，日晚古城中。远思应难尽，谁当与我同。
S哭费拾遗征君E:服儒师道旨，粝食卧中林。谁识先生事，无身是本心。空山流水远，故国白云深。日夕谁来哭，唯应猿鸟吟。
S哭砚山孙道士E:修短皆由命，暗怀师出尘。岂知修道者，难免不亡身。永秘黄庭诀，高悬漉酒巾。可怜白犬子，闲吠远行人。
S下第E:枉为乡里举，射鹄艺浑疏。归路羞人问，春城赁舍居。闭门辞杂客，开箧读生书。以此投知己，还因胜自余。
S得舍弟书E:亲戚多离散，三年独在城。贫居深稳卧，晚学爱闲名。小弟有书至，异乡无地行。悲欢相并起，何处说心情。
S病僧E:三年病不出，苔藓满藤鞋。倚壁看经坐，闻钟吃药斋。茶烟熏杀竹，檐雨滴穿阶。无暇频相访，秋风寂寞怀。
S塞下曲E:碛露黄云下，凝寒鼓不鸣。战须移死地，军讳杀降兵。印马秋遮虏，蒸沙夜筑城。旧乡归不得，都尉负功名。
S闲居E:日日门长闭，怜家亦懒过。头风春饮苦，眼晕夜书多。幽鸟偏栖竹，凡人笑种莎。近来难得酒，无计奈愁何。
S留辞杭州姚合郎中E:波涛千里隔，抱疾亦相寻。会宿逢高士，辞归值积霖。丛桑山店迥，孤烛海船深。尚有重来约，知无省阁心。
S送分定归灵夏E:南游多老病，见说讲经稀。塞寺几僧在，关城空自归。带河衰草断，映日旱沙飞。却到禅斋后，边军识衲衣。
S与崔弇话别E:归思缘平泽，幽斋夜话迟。人寻冯翊去，草向建康衰。雨雪生中路，干戈阻后期。几年方见面，应是镊苍髭。
S题何氏池亭E:信是虚闲地，亭高亦有苔。绕池逢石坐，穿竹引山回。果落纤萍散，龟行细草开。主人偏好事，终不厌频来。
S送表兄东南游E:山水叠层层，吾兄涉又登。挂帆春背雁，寻磬夜逢僧。雪溜悬衡岳，江云盖秣陵。评文永不忘，此说是中兴。
S送康绍归建业E:南朝秋色满，君去意如何。帝业空城在，民田坏冢多。月圆台独上，栗绽寺频过。篱下西江阔，相思见白波。
S再过王辂原居纳凉E:夏天多忆此，早晚得秋分。旧月来还见，新蝉坐忽闻。扇风调病叶，沟水隔残云。别有微凉处，从容不似君。
S送省己上人归太原E:惜别听边漏，窗灯落烬重。寒僧回绝塞，夕雪下穷冬。出定闻残角，休兵见坏锋。何年更来此，老却倚阶松。
S出关寄贾岛E:旧乡无子孙，谁共老青门。迢递早秋路，别离深夜村。伊流偕行客，岳响答啼猿。去后期招隐，何当复此言。
S暮冬长安旅舍E:湖外谁相识，思归日日频。遍寻新住客，少见故乡人。失计空知命，劳生耻为身。惟看洞庭树，即是旧山春。
S赠胡僧E:瘦形无血色，草屦著行穿。闲话似持咒，不眠同坐禅。背经来汉地，袒膊过冬天。情性人难会，游方应信缘。
S赠李主簿E:税时兼主印，每日得闲稀。对酒妨料吏，为官亦典衣。案迟吟坐待，宅近步行归。见说论诗道，应愁判是非。
S寄姚合郎中E:转刺名山郡，连年别省曹。分题得客少，著价买书高。晚柳蝉和角，寒城烛照涛。鄱溪卧疾久，未获后乘骚。
S休粮僧E:一斋难过日，况是更休粮。养力时行道，闻钟不上堂。唯留温药火，未写化金方。旧有山厨在，从僧请作房。
S怀西峰隐者E:灌木藏岑色，天寒望即愁。高斋何日去，远瀑入城流。腊近溪书绝，灯残夜雪稠。迩来相忆处，枕上苦吟休。
S赠柏岩禅师E:野寺绝依念，灵山会遍行。老来披衲重，病后读经生。乞食嫌村远，寻溪爱路平。多年柏岩住，不记柏岩名。
S旅怀E:不觉月又尽，未归还到春。雪通庐岳梦，树匝草堂身。泽雁和寒露，江槎带远薪。何年自此去，旧国复为邻。
S缑氏韦明府厅E:贵邑清风满，谁同上宰心。杉松出郭外，雨电下嵩阴。度雁方离垒，来僧始别岑。西池月才迥，会接一宵吟。
S宿开元寺楼E:西峰残日落，谁见寂寥心。孤枕客眠久，两廊僧话深。寒扉关雨气，风叶隐钟音。此爱东楼望，仍期别夜寻。
S送僧还南岳E:辞僧下水栅，因梦岳钟声。远路独归寺，几时重到城。风高寒叶落，雨绝夜堂清。自说深居后，邻州亦不行。
S秋思E:杨柳已秋思，楚田仍刈禾。归心病起切，败叶夜来多。细雨城蝉噪，残阳峤客过。旧山余业在，杳隔洞庭波。
S旅情E:黄叶下阶频，徐徐起病身。残秋萤出尽，独夜雁来新。别业去千里，旧乡空四邻。孤舟寻几度，又识岳阳人。
S山居秋思E:一从云水住，曾不下西岑。落木孤猿在，秋庭积雾深。泉流通井脉，虫响出墙阴。夜静溪声彻，寒灯尚独吟。
S赠皎然上人E:竹庭瓶水新，深称北窗人。讲罢见黄叶，诗成寻旧邻。锡阴迷坐石，池影露斋身。苦作南行约，劳生始问津。
S春日山居寄友人E:春居无俗喧，时立涧前村。路远少来客，山深多过猿。带岩松色老，临水杏花繁。除忆文流外，何人更可言。
S留别南徐故人E:三年蒙见待，此夕是前程。未断却来约，且伸临去情。潮回滩鸟下，月上客船明。他日南徐道，缘君又重行。
S送僧归江南E:洗足北林去，远途今已分。麻衣行岳色，竹杖带湘云。饥鼠缘危壁，寒狸出坏坟。前峰一声磬，此夕不同闻。
S送友人E:弹琴多去情，浮楫背潮行。人望丰壖宿，虫依蠹木鸣。樯烟离浦色，芦雨入船声。如疾登云路，凭君寄此生。
S春日重到王依村居E:野烟居舍在，曾约此重过。久雨初招客，新田未种禾。夜虫鸣井浪，春鸟宿庭柯。莫为儿孙役，余生能几何。
S入静隐寺途中作E:乱云迷远寺，入路认青松。鸟道缘巢影，僧鞋印雪踪。草烟连野烧，溪雾隔霜钟。更遇樵人问，犹言过数峰。
S送杨岳归巴陵E:何处得乡信，告行当雨天。人离京口日，潮送岳阳船。孤鸟背林色，远帆开浦烟。悲君唯此别，不肯话回年。
S赠朱庆馀校书E:风泉尽结冰，寒梦彻西陵。越信楚城得，远怀中夜兴。树停沙岛鹤，茶会石桥僧。寺阁边官舍，行吟过几层。
S逢播公E:带病希相见，西城早晚来。衲衣风坏帛，香印雨沾灰。坐久钟声尽，谈余岳影回。却思同宿夜，高枕说天台。
S寻北冈韩处士E:相过值早凉，松帚扫山床。坐石泉痕黑，登城藓色黄。逆风沈寺磬，初日晒邻桑。几处逢僧说，期来宿北冈。
S哭闲霄上人E:林径西风急，松枝讲钞余。冻髭亡夜剃，遗偈病时书。地燥焚身后，堂空著影初。吊来频落泪，曾忆到吾庐。
S城中秋作E:已落关东叶，空悬浙右心。寒灯随故病，伏雨接秋霖。客话曾谁和，虫声少我吟。蒹葭半波水，夜夜宿边禽。
S出关后寄贾岛E:故国知何处，西风已度关。归人值落叶，远路入寒山。多难喜相识，久贫宁自闲。唯将往来信，遥慰别离颜。
S京口赠崔固E:积雨晴时近，西风叶满泉。相逢嵩岳客，共听楚城蝉。宿馆横秋岛，归帆涨远田。别多还寂寞，不似剡中年。
S送张諲之睦州E:遥忆新安旧，扁舟往复还。浅深看水石，来往逐云山。到县余花在，过门五柳闲。东征随子去，俱隐薜萝间。
S赠王道士E:药力资苍鬓，应非旧日身。一为嵩岳客，几葬洛阳人。石缝瓢探水，云根斧斫薪。关西来往路，谁得水银银。
S冬日山居思乡E:大野始严凝，云天晓色澄。树寒稀宿鸟，山迥少来僧。背日收窗雪，开炉释砚冰。忽然归故国，孤想寓西陵。
S送幻群法师E:北京一别后，吴楚几听砧。住久白发出，讲长枯叶深。香连邻舍像，磬彻远巢禽。寂默应关道，何人见此心。
S春喜友人至山舍E:鸟鸣春日晓，喜见竹门开。路自高岩出，人骑大马来。折花林影断，移石洞阴回。更欲留深语，重城暮色催。
S春日重至南徐旧居E:绿水阴空院，春深喜再来。独眠从草长，留酒看花开。过雨还山出，向风孤鸟回。忽思秋夕事，云物却悠哉。
S宿李枢书斋E:小斋经暮雨，四面绝纤埃。眠客闻风觉，飞虫入烛来。夜凉书读遍，月正户全开。住远稀相见，留连宿始回。
S秋宿洞庭E:洞庭初叶下，旅客不胜愁。明月天涯夜，青山江上秋。一官成白首，万里寄沧洲。只被浮名系，宁无愧海鸥。
S泊灵溪馆E:孤吟疏雨绝，荒馆乱峰前。晓鹭栖危石，秋萍满败船。溜从华顶落，树与赤城连。已有求闲意，相期在暮年。
S瀑布寺贞上人院E:林疏多暮蝉，师去宿山烟。古壁灯熏画，秋琴雨润弦。竹间窥远鹤，岩上取寒泉。西岳沙房在，归期更几年。
S寄贞法师E:巡礼知难尽，幽人见亦稀。几年潭上过，何待雪中归。远瀑穿经室，寒螀发定衣。无因寻道者，独坐对松扉。
S送灵溪李侍郎E:貂裘离阙下，初佐汉元勋。河偃流澌叠，沙晴远树分。牛羊下暮霭，鼓角调寒云。中夕萧关宿，边声不可闻。
S送姚郎中罢郡游越E:逍遥方罢郡，高兴接东瓯。几处行杉径，何时宿石楼。湘声穿古窦，华影在空舟。惆怅云门路，无因得从游。
S送衡州薛从事E:吟去望双旌，沧洲晚气清。遥分高岳色，乱出远蝉声。楚霁云连寺，湘寒浪浸城。孤猿不可听，一听白髭生。
S送边使E:关河度几重，边色上离容。灞水方为别，沙场又入冬。曙雕回大旆，夕雪没前峰。汉使多长策，须令远国从。
S送人赴举E:篇章动玉京，坠叶满前程。旧国与僧别，秋江罢钓行。马过隋代寺，樯出楚山城。应近嵩阳宿，潜闻瀑布声。
S送袁肇归山阴E:论文意有违，寒雨洒行衣。南渡久谁语，后吟今独归。河帆因树落，沙鸟背潮飞。若值云门侣，多因宿翠微。
S送李式E:潇湘路杳然，清兴起秋前。去寺多随磬，看山半在船。绿云天外鹤，红树雨中蝉。莫使游华顶，逍遥更过年。
S送韦弇E:挂席曙钟初，家山半在吴。橹声过远寺，江色润秋芜。陂鹤巢城木，边鸿宿岸芦。知君当永夜，独钓五湖隅。
S送人南游E:南京路悄然，欹石漱流泉。远寺寒云外，扬帆暑雨前。雁行回晓岫，蜃色上湖田。更想清吟处，多同隐者眠。
S送省空上人归南岳E:又归衡岳寺，旧院树冥冥。坐石缝寒衲，寻龛补坏经。峤云笼曙磬，潭草落秋萍。谁伴高窗宿，禅衣挂桂馨。
S送象上人还山中E:竹锡与袈裟，灵山笑暗霞。泉痕生净藓，烧力落寒花。高户闲听雪，空窗静捣茶。终期宿华顶，须会说三巴。
S送僧归富春E:忆过僧禅处，遥山抱竹门。古房关藓色，秋径扫潮痕。石净闻泉落，沙寒见鹤翻。终当从此望，更与道人言。
S送琇上人E:古殿焚香外，清羸坐石棱。茶烟开瓦雪，鹤迹上潭冰。孤磬侵云动，灵山隔水登。白云归意远，旧寺在庐陵。
S哭虚海上人E:一化西风外，禅流稍稍分。买碑行暮雨，斫石葬寒云。静户关松色，荒斋聚鸟群。朗吟声不倦，高传有遗文。
S和姚郎中题凝公院E:后房寒竹连，白昼坐冥然。片衲何山至，空堂几夜禅。叶侵经上字，冰结砚中泉。雪夕谁同话，悬灯古像前。
S赠丘先生E:云泉心不爽，垂日坐柴关。砚取檐前雨，图开异国山。原僧招过宿，沙鸟伴长闲。地与中峰近，残阳独不还。
S赠蛮僧E:南海何年过，中林一磬微。病逢秋雨发，心逐暮潮归。久卧前山寺，犹逢故国衣。近来慵步履，石藓满柴扉。
S秋思E:寒蛩鸣不定，郭外水云幽。南浦雁来日，北窗人卧秋。病身多在远，生计少于愁。薄暮西风急，清砧响未休。
S楚城秋夕E:故苑多愁夕，西风木叶黄。寒江浸雾月，晓角满城霜。弟侄来书少，关河去路长。几时停桂楫，故国隔潇湘。
S宿天竺寺E:暮过潭上寺，独宿白云间。钟磬遥连树，星河半隔山。石中泉暗落，松外户初关。却忆终南里，前秋此夕还。
S陈氏园林E:当门三四峰，高兴几人同。寻鹤新泉外，留僧古木中。蝉鸣槐叶雨，鱼散芰荷风。多喜陪幽赏，清吟绕石丛。
S题崔中丞北斋E:湖近草侵庭，秋来道兴生。寒潮添井味，远漏带松声。放卷听泉坐，寻僧踏雪行。何年各无事，高论宿青城。
S题崔行先石室别墅E:山空水绕篱，几日此栖迟。采菊频秋醉，留僧拟夜棋。桂阴生野菌，石缝结寒澌。更喜连幽洞，唯君与我知。
S题灵隐寺皖公院E:山寒叶满衣，孤鹤偶清羸。已在云房老，休为内殿期。岚昏声磬早，果熟唤猿迟。未得终高论，明朝更别离。
S题寺壁二首E:路行三蜀尽，身及一阳生。赖有残灯火，相依坐到明。社后辞巢燕，霜前别蒂蓬。愿为蝴蝶梦，飞去觅关中。
S黄蜀葵E:野栏秋景晚，疏散两三枝。嫩碧浅轻态，幽香闲澹姿。露倾金盏小，风引道冠欹。独立悄无语，清愁人讵知。
S赠茅山高拾遗蔓E:人皆贪禄利，白首更营营。若见无为理，兼忘不朽名。幽禽窥饭下，好药入篱生。梦觉幽泉滴，应疑禁漏声。
S赠庐山钱卿E:象魏抽簪早，匡庐筑室牢。宦情归去薄，天爵隐来高。箧有新征诏，囊馀旧缊袍。何如舍麋鹿，明主仰风骚。
S丰城剑池即事E:神物不复见，小池空在兹。因嫌冲斗夜，未是偃戈时。岸古鱼藏穴，蒲凋翠立危。吾皇别有剑，何必铸金为。
S送无相禅师入关E:九衢车马尘，不染了空人。暂舍中峰雪，应看内殿春。斋心无外事，定力见前身。圣主方崇教，深宜谒紫宸。
S赠匡山道者E:尝闻一粒功，足以反衰容。方寸如不达，此生安可逢。寄书时态尽，忆语道情浓。争得携巾屦，同归鸟外峰。
S方山寺松下泉E:石脉绽寒光，松根喷晓霜。注瓶云母滑，漱齿茯苓香。野客偷煎茗，山僧惜净床。三禅不要问，孤月在中央。
S瀑布E:秋河溢长空，天洒万丈布。深雷隐云壑，孤电挂岩树。沧溟晓喷寒，碧落晴荡素。非趋下流急，热使不得住。
S归海上旧居E:乡路绕蒹葭，萦纡出海涯。人衣披蜃气，马迹印盐花。草没题诗石，潮摧坐钓槎。还归旧窗里，凝思向余霞。
S答友人惠牙簪E:牙簪不可忘，来处隔炎荒。截得半环月，磨成四寸霜。晓辞梳齿腻，秋入发根凉。好是纱巾下，纤纤锥出囊。
S长安秋夜E:田家无五行，水旱卜蛙声。牛犊乘春放，儿童候暖耕。池塘烟未起，桑柘雨初晴。步晚香醪熟，村村自送迎。
S闻云中唳鹤E:久在青田唳，天高忽暂闻。翩翩萦碧落，嘹唳入重云。出谷莺何待，鸣岐凤欲群。九皋宁足道，此去透絪缊。
S和顾校书新开井E:霜锸破桐阴，青丝试浅深。月轮开地脉，镜面写天心。碧甃花千片，香泉乳百寻。欲知争汲引，听取辘轳音。
S游云际寺E:衫袖拂青冥，推鞍上翠屏。尘埃辞马尾，城阙入窗棂。云领浮名去，钟撞大梦醒。茫茫山下事，满眼送流萍。
S春原早望E:一忝乡书荐，长安未得回。年光逐渭水，春色上秦台。燕掠平芜去，人冲细雨来。东风生故里，又过几花开。
S西山广福院E:野寺孤峰上，危楼耸翠微。卷帘沧海近，洗钵白云飞。竹影临经案，松花点衲衣。日斜登望处，湖畔一僧归。
S题紫微山上方E:地势连沧海，山名号紫微。景闲僧坐久，路僻客来稀。峡影云相照，河流石自围。尘喧都不到，安得此忘归。
S离家E:步步远晨昏，凄心出里门。见乌唯有泪，看雁更伤魂。宿酒宁辞醉，回书讳苦言。野人应怪笑，不解爱田园。
S送人至岭南E:度岭春风暖，花多不识名。瘴烟迷月色，巴路傍溪声。畏药将银试，防蛟避水行。知君怜酒兴，莫杀醉猩猩。
S遣兴E:果窥丹灶鹤，莫羡白头翁。日月仙壶外，筋骸药臼中。云归无定所，鸟迹不留空。何必劳方寸，岖崎问远公。
S劝酒E:不向花前醉，花应解笑人。只忧连夜雨，又过一年春。日日无穷事，区区有限身。若非杯酒里，何以寄天真。
S闻高侍御卒贬所E:西京高院长，直气似吾徒。走马论边备，飞声感庙谟。官移人未察，身没事多符。寂寞他年后，名编野史无。
S秋日陕州道中作E:孤客秋风里，驱车入陕西。关河午时路，村落一声鸡。树势标秦远，天形到岳低。谁知我名姓，来往自栖栖。
S经杭州E:郡郭绕江濆，人家近白云。晚涛临槛看，夜橹隔城闻。浦转山初尽，虹斜雨未分。有谁知我意，心绪逐鸥群。
S经河中E:一望蒲城路，关河气象雄。楼台山色里，杨柳水声中。思起怀吴客，行斜向碛鸿。我来寻古迹，唯见舜祠风。
S送僧归洞庭E:江山万万重，归去指何峰。未入连云寺，先斋越浪钟。岛香回栈柏，秋荫出庵松。若救吴人病，须降震泽龙。
S题觉真上人院E:长安车马地，此院闭松声。新罢九天讲，旧曾诸岳行。能诗因作偈，好客岂关名。约我中秋夜，同来看月明。
S寄太白无能禅师E:太白山中寺，师居最上方。猎人偷佛火，栎鼠戏禅床。定久衣尘积，行稀径草长。有谁来问法，林杪过残阳。
S舒州酬别侍御E:故交他郡见，下马失愁容。执手向残日，分襟在晚钟。乡心随皖水，客路过庐峰。众惜君材器，何为滞所从。
S送杭州姚员外E:浙江江上郡，杨柳到时春。堑起背城雁，帆分向海人。峤云侵寺吐，汀月隔楼新。静理更何事，还应咏白蘋。
S送朴处士归新罗E:少年离本国，今去已成翁。客梦孤舟里，乡山积水东。鳌沈崩巨岸，龙斗出遥空。学得中华语，将归谁与同。
S送马戴入山E:古木乱重重，何人识去踪。斜阳收万壑，圆月上三峰。云里泉萦石，窗间鸟下松。唯应采药客，时与此相逢。
S送喻凫春归江南E:去年登第客，今日及春归。莺影离秦马，莲香入楚衣。里闾争庆贺，亲戚共光辉。唯我门前浦，苔应满钓矶。
S送友人及第归苏州E:见君先得意，希我命还通。不道才堪并，多缘蹇共同。鹤鸣荒苑内，鱼跃夜潮中。若问家山路，知连震泽东。
S寄九华山费拾遗E:先生九华隐，鸟道隔尘埃。石室和云住，山田引烧开。久闻仙客降，高卧诏书来。一入深林去，人间更不回。
S雁E:逐暖来南国，迎寒背朔云。下时波势出，起处阵形分。声急奔前侣，行低续后群。何人寄书札，绝域可知闻。
S铜雀妓E:鸦散陵树晓，筵开繐帐空。婵娟宠休妒，歌舞怨来同。往事与尘化，新愁生曲终。回轩叶正落，寂寞听秋风。
S早秋雨夕E:贫居常寂寞，况复是秋天。黄叶如霜后，清风似水边。中宵疑有雁，当夕暂无蝉。就枕终难寐，残灯灭又然。
S天津桥晚望E:晴登洛桥望，寒色古槐稀。流水东不息，翠华西未归。云收中岳近，钟出后宫微。回首禁门路，群鸦度落晖。
S月夜登王屋仙坛E:月临峰顶坛，气爽觉天宽。身去银河近，衣沾玉露寒。云中日已赤，山外夜初残。即此是仙境，惟愁再上难。
S下第后晓坐E:远客滞都邑，老惊时节催。海边身梦觉，枕上鼓声来。起见银河没，坐知阊阖开。何为此生内，终夜泣尘埃。
S下第后送友人不及E:失意经寒食，情偏感别离。来逢人已去，坐见柳空垂。细雨飞黄鸟，新蒲长绿池。自倾相送酒，终不展愁眉。
S与无可宿辉公院E:夜僧同静语，秋寺近严城。世路虽多梗，玄心各自明。寒池清月彩，危阁听林声。倘许双摩顶，随缘万劫生。
S题平陆县亭E:孤亭临峭岸，别有远泉来。山与中条合，河逢一曲回。夜声多雁过，晚色乱云开。却自求僮仆，淹留莫谩催。
S题马儒乂石门山居E:寻君石门隐，山近渐无青。鹿迹入柴户，树身穿草亭。云低收药径，苔惹取泉瓶。此地客难到，夜琴谁共听。
S夏夜汉渚归舟即事E:扁舟江濑尽，归路海山青。巨浸分圆象，危樯入众星。雨遥明电影，蜃晓识楼形。不是长游客，那知造化灵。
S赠友人E:吾友昔同道，唯予今独行。青云期未遂，白发镊还生。旧隐连江色，新春闻鸟声。休明独不遇，何计可归耕。
S落第后赠同居友人E:有情天地内，多感是诗人。见月长怜夜，看花又惜春。愁为终日客，闲过少年身。寂寞正相对，笙歌满四邻。
S下第后寄高山人E:我家堂屋前，仰视大茅巅。潭静鸟声异，地寒松色鲜。人眠瓮牖月，鹿饮竹门泉。多愧邻高隐，无成又一年。
S送于中丞入回鹘E:风沙万里行，边色看双旌。去展中华礼，将安外国情。朝衣惊异俗，牙帐见新正。料得归来路，春深草未生。
S送李廓侍御赴剑南E:鸟道见狼烟，元戎正急贤。图书借朋友，吟咏入戈鋋。山色城池近，江声鼓角连。不应夸战胜，知在檄蛮篇。
S送友人归汉阳E:樽前别楚客，云水思萦回。秦野春将尽，商山花不开。鸥惊帆乍起，虹见雨初来。自有归期在，蝉声处处催。
S会中赋得新年E:万古如昨日，一年加一晨。暗生无限事，潜老几多人。归路旧侣尽，故乡回雁新。那堪独惆怅，犹是白衣身。
S斜谷邮亭玩海棠花E:忽识海棠花，令人只叹嗟。艳繁惟共笑，香近试堪夸。驻骑忘山险，持杯任日斜。何川是多处，应绕羽人家。
S万年厉员外宅残菊E:才过重阳后，人心已为残。近霜须苦惜，带蝶更宜看。色减频经雨，香销恐渐寒。今朝陶令宅，不醉却应难。
S子夜夏秋二曲E:相持薄罗扇，绿树听鸣蜩。君筵呈妙舞，香汗湿鲛绡。银床梧叶下，便觉漏声长。露砌蛩吟切，那怜白苎凉。
S观徐州李司空猎E:晓出郡城东，分围浅草中。红旗开向日，白马骤迎风。背手抽金镞，翻身控角弓。万人齐指处，一雁落寒空。
S猎E:残猎渭城东，萧萧西北风。雪花鹰背上，冰片马蹄中。臂挂捎荆兔，腰悬落箭鸿。归来逞馀勇，儿子乱弯弓。
S鹦鹉E:栖栖南越鸟，色丽思沈淫。暮隔碧云海，春依红树林。雕笼悲敛翅，画阁岂关心。无事能言语，人闻怨恨深。
S再吟鹦鹉E:万里去心违，奇毛觉自非。美人怜解语，凡鸟畏多机。未胜无丹嘴，何劳事绿衣。雕笼终不恋，会向故山归。
S酬郑模司直见寄E:故人沧海曲，聊复话平生。喜是狂奴态，羞为老婢声。宦途终日薄，身事长年轻。犹赖书千卷，长随一棹行。
S送苏绍之归岭南E:孤舟越客吟，万里旷离襟。夜月江流阔，春云岭路深。珠繁杨氏果，翠耀孔家禽。无复天南梦，相思空树林。
S送沈下贤谪尉南康E:秋风江上草，先是客心摧。万里故人去，一行新雁来。山高云绪断，浦迥日波颓。莫怪南康远，相思不可裁。
S送卢弘本浙东觐省E:东望故山高，秋归值小舠。怀中陆绩橘，江上伍员涛。好去宁鸡口，加餐及蟹螯。知君思无倦，为我续离骚。
S寄朗州徐员外E:江岭昔飘蓬，人间值俊雄。关西今孔子，城北旧徐公。清夜游何处，良辰此不同。伤心几年事，一半在湖中。
S旅次上饶溪E:碧溪行几折，凝棹宿汀沙。角断孤城掩，楼深片月斜。夜桥昏水气，秋竹静霜华。更想曾题壁，凋零可叹嗟。
S送徐彦夫南迁E:万里客南迁，孤城涨海边。瘴云秋不断，阴火夜长然。月上行虚市，风回望舶船。知君还自洁，更为酌贪泉。
S送韦整尉长沙E:远远长沙去，怜君利一官。风帆彭蠡疾，云水洞庭宽。木客提蔬束，江乌接饭丸。莫言卑湿地，未必乏新欢。
S送外甥E:衰年生侄少，唯尔最关心。偶作魏舒别，聊为殷浩吟。白波舟不定，黄叶路难寻。自此尊中物，谁当更共斟。
S送曾黯游夔州E:不远夔州路，层波滟滪连。下来千里峡，入去一条天。树色秋帆上，滩声夜枕前。何堪正危侧，百丈半山颠。
S送李长史归涪州E:涪江江上客，岁晚却还乡。暮过高唐雨，秋经巫峡霜。急滩船失次，叠嶂树无行。好为题新什，知君思不常。
S赠契衡上人E:小门开板阁，终日是逢迎。语笑人同坐，修持意别行。水花秋始发，风竹夏长清。一恨凄惶久，怜师记姓名。
S题上饶亭E:溪亭拂一琴，促轸坐披衿。夜月水南寺，秋风城外砧。早霜红叶静，新雨碧潭深。唯是壶中物，忧来且自斟。
S题僧壁E:出门无一事，忽忽到天涯。客地多逢酒，僧房却厌花。棋因王粲覆，鼓是祢衡挝。自喜疏成品，生前不怨嗟。
S寄卢载E:故人卢氏子，十载旷佳期。少见双鱼信，多闻八米诗。侏儒他甚饱，款段尔应羸。忽谓今刘二，相逢不熟槌。
S送杨秀才游蜀E:鄂渚逢游客，瞿塘上去船。峡深明月夜，江静碧云天。旧俗巴渝舞，新声蜀国弦。不堪挥惨恨，一涕自潸然。
S送杨秀才往夔州E:鄂渚逢游客，瞿塘上去船。江连万里海，峡入一条天。鸟影沉沙日，猿声隔树烟。新诗逢北使，为草几巴笺。
S富阳道中送王正夫E:析析上荒原，霜林赤叶翻。孤帆天外出，远戍日中昏。摘橘防深刺，攀萝畏断根。何堪衰草色，一酌送王孙。
S赠贞固上人E:南国披僧籍，高标一道林。律仪精毡布，真行正吞针。掇火身潜起，焚香口旋吟。非论坐中社，余亦旧知音。
S题赠志凝上人E:悟色身无染，观空事不生。道心长日笑，觉路几年行。片月山林静，孤云海棹轻。愿为尘外契，一就智珠明。
S送琼贞发述怀E:送出南溪日，离情不忍看。渐遥犹顾首，帆去意难判。最恨临行夜，相期几百般。但能存岁节，终久得同欢。
S寄灵澈上人E:老僧何处寺，秋梦绕江滨。独树月中鹤，孤舟云外人。荣华长指幻，衰病久观身。应笑无成者，沧洲垂一轮。
S赠僧云栖E:麈尾与筇枝，几年离石坛。梵余林雪厚，棋罢岳钟残。开卷喜先悟，漱瓶知早寒。衡阳寺前雁，今日到长安。
S寄迁客E:万里南迁客，辛勤岭路遥。溪行防水弩，野店避山魈。瘴海须求药，贪泉莫举瓢。但能坚志义，白日甚昭昭。
S题苏小小墓E:漠漠穷尘地，萧萧古树林。脸浓花自发，眉恨柳长深。夜月人何待，春风鸟为吟。不知谁共穴，徒愿结同心。
S将之衡阳道中作E:万里南方去，扁舟泛自身。长年无爱物，深话少情人。醉卧襟长散，闲书字不真。衡阳路犹远，独与雁为宾。
S读狄梁公传E:失运庐陵厄，乘时武后尊。五丁扶造化，一柱正乾坤。上保储皇位，深然国老勋。圣朝虽百代，长合问王孙。
S洞庭南馆E:一径逗霜林，朱栏绕碧岑。地盘云梦角，山镇洞庭心。树白看烟起，沙红见日沉。还因此悲屈，惆怅又行吟。
S题赠仲仪上人院E:星霜几朝寺，香火静居人。黄叶不经意，青山无事身。抛生台上日，结座履中尘。自说一时课，别来诗更新。
S题圣女庙E:古庙无人入，苍皮涩老桐。蚁行蝉壳上，蛇窜雀巢中。浅水孤舟泊，轻尘一座蒙。晚来云雨去，荒草是残风。
S题山水障子E:一见秋山色，方怜画手稀。波涛连壁动，云物下檐飞。岭树冬犹发，江帆暮不归。端然是渔叟，相向日依依。
S咏风E:摇摇歌扇举，悄悄舞衣轻。引笛秋临塞，吹沙夜绕城。向峰回雁影，出峡送猿声。何似琴中奏，依依别带情。
S陪范宣城北楼夜宴E:华轩敞碧流，官妓拥诸侯。粉项高丛鬓，檀妆慢裹头。亚身摧蜡烛，斜眼送香球。何处偏堪恨，千回下客筹。
S宪宗皇帝挽歌词E:呜咽上攀龙，升平不易逢。武皇虚好道，文帝未登封。寿域无千载，泉门是九重。桥山非远地，云去莫疑峰。
S发蜀客E:风吹鲁国人，飘荡蜀江滨。湿地饶蛙黾，衰年足鬼神。时清归去路，日复病来身。千万长堤柳，从他烂熳春。
S江城晚眺E:重槛构云端，江城四郁盘。河流出郭静，山色对楼寒。浪草侵天白，霜林映日丹。悠然此江思，树杪几樯竿。
S题樟亭E:晓霁凭虚槛，云山四望通。地盘江岸绝，天映海门空。树色连秋霭，潮声入夜风。年年此光景，催尽白头翁。
S乐静E:引手强篸巾，徐徐起病身。远心群野鹤，闲话对村人。发匣琴徽静，开瓶酒味真。纵闻兵赋急，原宪本家贫。
S登广武原E:广武原西北，华夷此浩然。地盘山入海，河绕国连天。远树千门邑，高樯万里船。乡心日云暮，犹在楚城边。
S观宋州田大夫打球E:白马顿红缨，梢球紫袖轻。晓冰蹄下裂，寒瓦杖头鸣。叉手胶粘去，分鬃线道絣。自言无战伐，髀肉已曾生。
S题程氏书斋E:僻巷难通马，深园不藉篱。青萝缠柏叶，红粉坠莲枝。雨燕衔泥近，风鱼咂网迟。缘君寻小阮，好是更题诗。
S贵池道中作E:羸骖驱野岸，山远路盘盘。清露月华晓，碧江星影寒。离群徒长泣，去国自加餐。霄汉宁无旧，相哀自语端。
S喜王子载话旧E:相逢青眼日，相叹白头时。累话三朝事，重看一局棋。欢娱非老大，成长是婴儿。且尽尊中物，无烦更后期。
S秋日病中E:析析檐前竹，秋声拂簟凉。病加阴已久，愁觉夜初长。坐拾车前子，行看肘后方。无端忧食忌，开镜倍萎黄。
S访许用晦E:远郭日曛曛，停桡一访君。小桥通野水，高树入江云。酒兴曾无敌，诗情旧逸群。怪来音信少，五十我无闻。
S题海盐南馆E:故人营此地，台馆尚依依。黑夜山魈语，黄昏海燕归。旧阴杨叶在，残雨槿花稀。无复南亭赏，高檐红烛辉。
S晚秋江上作E:万里穷秋客，萧条对落晖。烟霞山鸟散，风雨庙神归。地远蛩声切，天长雁影稀。那堪正砧杵，幽思想寒衣。
S吴宫曲E:日下苑西宫，花飘香径红。玉钗斜白燕，罗带弄青虫。皓齿初含雪，柔枝欲断风。可怜倾国艳，谁信女为戎。
S赋昭君冢E:万里关山冢，明妃旧死心。恨为秋色晚，愁结暮云阴。夜切胡风起，天高汉月临。已知无玉貌，何事送黄金。
S哭汴州陆大夫E:利剑太坚操，何妨拔一毛。冤深陆机雾，愤积伍员涛。直道非无验，明时不录劳。谁当青史上，卒为显词褒。
S晚夏归别业E:古岸扁舟晚，荒园一径微。鸟啼新果熟，花落故人稀。宿润侵苔甃，斜阳照竹扉。相逢尽乡老，无复话时机。
S公子行E:春色满城池，杯盘著处移。镫金斜雁子，鞍帕嫩鹅儿。买笑歌桃李，寻歌折柳枝。可怜明月夜，长是管弦随。
S题曾氏园林E:十亩长堤宅，萧疏半老槐。醉眠风卷簟，棋罢月移阶。斫树遗桑斧，浇花湿笋鞋。还将齐物论，终岁自安排。
S读始兴公传E:殁世议方存，升平道几论。诗情光日月，笔力动乾坤。乱首光雄算，朝纲在典坟。明时封禅绩，山下见丘门。
S中秋月E:碧落桂含姿，清秋是素期。一年逢好夜，万里见明时。绝域行应久，高城下更迟。人间系情事，何处不相思。
S题常州水西馆E:隙地丛筠植，修廊列堵环。楼台疏占水，冈岸远成山。尽日草深映，无风舟自闲。聊当俟芳夕，一泛芰荷间。
S题陆墉金沙洞居E:东溪泉一眼，归卧惬高疏。决水金沙静，梯云石壁虚。细吟搔短发，深话笑长裾。莫道遗名品，尝闻入洛初。
S旅次石头岸E:行行石头岸，身事两相违。旧国日边远，故人江上稀。水声寒不尽，山色暮相依。惆怅未成语，数行鸦又飞。
S筝E:绰绰下云烟，微收皓腕鲜。夜风生碧柱，春水咽红弦。翠佩轻犹触，莺枝涩未迁。芳音何更妙，清月共婵娟。
S歌E:一夜列三清，闻歌曲阜城。雪飞红烬影，珠贯碧云声。皓齿娇微发，青蛾怨自生。不知新弟子，谁解啭喉轻。
S笙E:董双成一妙，历历韵风篁。清露鹤声远，碧云仙吹长。气侵银项湿，膏胤漆瓢香。曲罢不知处，巫山空夕阳。
S五弦E:小小月轮中，斜抽半袖红。玉瓶秋滴水，珠箔夜悬风。徵调侵弦乙，商声过指拢。只愁才曲罢，云雨去巴东。
S觱篥E:一管妙清商，纤红玉指长。雪藤新换束，霞锦旋抽囊。并揭声犹远，深含曲未央。坐中知密顾，微笑是周郎。
S笛E:紫清人一管，吹在月堂中。雁起雪云夕，龙吟烟水空。虏尘深汉地，羌思切边风。试弄阳春曲，西园桃已红。
S舞E:荆台呈妙舞，云雨半罗衣。袅袅腰疑折，褰褰袖欲飞。雾轻红踯躅，风艳紫蔷薇。强许传新态，人间弟子稀。
S箜篌E:星汉夜牢牢，深帘调更高。乱流公莫度，沉骨妪空嗥。向月轻轮甲，迎风重纫条。不堪闻别引，沧海恨波涛。
S箫E:清籁远愔愔，秦楼夜思深。碧空人已去，沧海凤难寻。杳妙和云绝，依微向水沉。还将九成意，高阁伫芳音。
S夕次桐庐E:百里清溪口，扁舟此去过。晚潮风势急，寒叶雨声多。戍出山头鼓，樵通竹里歌。不堪无酒夜，回首梦烟波。
S入潼关E:都城三百里，雄险此回环。地势遥尊岳，河流侧让关。秦皇曾虎视，汉祖昔龙颜。何处枭凶辈，干戈自不闲。
S题平望驿E:一派吴兴水，西来此驿分。路遥经几日，身去是孤云。雨气朝忙蚁，雷声夜聚蚊。何堪秋草色，到处重离群。
S隋宫怀古E:废宫深苑路，炀帝此东行。往事馀山色，流年是水声。古墙丹雘尽，深栋黑煤生。惆怅从今客，经过未了情。
S秋霁E:垂老归休意，栖栖陋巷中。暗灯棋子落，残语酒瓶空。滴幂侵檐露，虚疏入槛风。何妨一蝉嘒，自抱木兰丛。
S洞房燕E:清晓洞房开，佳人喜燕来。乍疑钗上动，轻似掌中回。暗语临窗户，深窥傍镜台。新妆正含思，莫拂画梁埃。
S答僧赠柱杖E:千回掌上横，珍重远方情。客问何人与，闽僧寄一茎。画空疑未决，卓地计初成。幸以文堪采，扶持力不轻。
S鹭鸶E:深窥思不穷，揭趾浅沙中。一点山光净，孤飞潭影空。暗栖松叶露，双下蓼花风。好是沧波侣，垂丝趣亦同。
S塞下E:万里配长征，连年惯野营。入群来拣马，抛伴去擒生。箭插雕翎阔，弓盘鹊角轻。闲看行近远，西去受降城。
S忆云阳宅E:一别云阳宅，深愁度岁华。翠浓春槛柳，红满夜庭花。鸟影垂纤竹，鱼行践浅沙。聊当因寤寐，归思浩无涯。
S题造微禅师院E:夜香闻偈后，岑寂掩双扉。照竹灯和雪，穿云月到衣。草堂疏磬断，江寺故人稀。唯忆江南雨，春风独鸟归。
S题万道人禅房E:何处凿禅壁，西南江上峰。残阳过远水，落叶满疏钟。世事静中去，道心尘外逢。欲知情不动，床下虎留踪。
S病后访山客E:久病倦衾枕，独行来访君。因逢归马客，共对出溪云。新月坐中见，暮蝉愁处闻。相欢贵无事，莫想路歧分。
S题松汀驿E:山色远含空，苍茫泽国东。海明先见日，江白迥闻风。鸟道高原去，人烟小径通。那知旧遗逸，不在五湖中。
S处士隐居E:斜日半飞阁，高帘轻翳空。清香芙蓉水，碧冷琅玕风。绝岸派沿洑，修廊趾崇隆。唯当饵仙术，坐作朱颜翁。
S早春钱塘湖晚眺E:落日下林坂，抚襟睇前踪。轻澌流回浦，残雪明高峰。仰视天宇旷，俯登云树重。聊当问真界，昨夜西峦钟。
S濠州水馆E:高阁去烦燠，客心遂安舒。清流中浴鸟，白石下游鱼。秋树色凋翠，夜桥声袅虚。南轩更何待，坐见玉蟾蜍。
S石头城寺E:山势抱烟光，重门突兀傍。连檐金像阁，半壁石龛廊。碧树丛高顶，清池占下方。徒悲宦游意，尽日老僧房。
S伤迁客殁南中E:故人何处殁，谪宦极南天。远地身狼狈，穷途事果然。白须才过海，丹旐却归船。肠断相逢路，新来客又迁。
S乌夜啼E:忽忽南飞返，危丝共怨凄。暗霜移树宿，残夜绕枝啼。咽绝声重叙，愔淫思乍迷。不妨还报喜，误使玉颜低。
S题润州金山寺E:一宿金山寺，超然离世群。僧归夜船月，龙出晓堂云。树色中流见，钟声两岸闻。翻思在朝市，终日醉醺醺。
S题润州甘露寺E:千重构横险，高步出尘埃。日月光先见，江山势尽来。冷云归水石，清露滴楼台。况是东溟上，平生意一开。
S题杭州孤山寺E:楼台耸碧岑，一径入湖心。不雨山长润，无云水自阴。断桥荒藓涩，空院落花深。犹忆西窗月，钟声在北林。
S题馀杭县龙泉观E:四回山一面，台殿已嵯峨。中路见山远，上方行石多。天晴花气漫，地暖鸟音和。徒漱葛仙井，此生其奈何。
S题濠州钟离寺E:遥遥东郭寺，数里占原田。远岫碧光合，长淮清派连。院藏归鸟树，钟到落帆船。唯羡空门叟，栖心尽百年。
S题苏州灵岩寺E:碧海西陵岸，吴王此盛时。山行今佛寺，水见旧宫池。亡国人遗恨，空门事少悲。聊当值僧语，尽日把松枝。
S题苏州楞伽寺E:楼台山半腹，又此一经行。树隔夫差苑，溪连勾践城。上坡松径涩，深坐石池清。况是西峰顶，凄凉故国情。
S题苏州思益寺E:四面山形断，楼台此迥临。两峰高崒屼，一水下淫渗。凿石西龛小，穿松北坞深。会当来结社，长日为僧吟。
S题重居寺E:浮图经近郭，长日羡僧闲。竹径深开院，松门远对山。重廊标板榜，高殿锁金环。更问寻雷室，西行咫尺间。
S题善权寺E:碧峰南一寺，最胜是仙源。峻坂依岩壁，清泉泄洞门。金函崇宝藏，玉树閟灵根。寄谢香花叟，高踪不可援。
S题南陵隐静寺E:松径上登攀，深行烟霭间。合流厨下水，对耸殿前山。润壁鸟音迥，泉源僧步闲。更怜飞一锡，天外与云还。
S题丘山寺E:几代儒家业，何年佛寺碑。地平边海处，江出上山时。故国人长往，空门事可知。凄凉问禅客，身外即无为。
S题道光上人山院E:真僧上方界，山路正岩岩。地僻泉长冷，亭香草不凡。火田生白菌，烟岫老青杉。尽日唯山水，当知律行严。
S赠庐山僧E:一室炉峰下，荒榛手自开。粉牌新薤叶，竹援小葱台。树黑云归去，山明日上来。便知心是佛，坚坐对寒灰。
S题虎丘寺E:轻棹驻回流，门登西虎丘。雾青山月晓，云白海天秋。倚殿松株涩，欹庭石片幽。青蛾几时墓，空色尚悠悠。
S题普贤寺E:何人知寺路，松竹暗春山。潭黑龙应在，巢空鹤未还。经年来客倦，半日与僧闲。更共尝新茗，闻钟笑语间。
S题虎丘东寺E:云树拥崔嵬，深行异俗埃。寺门山外入，石壁地中开。仰砌池光动，登楼海气来。伤心万古意，金玉葬寒灰。
S题虎丘西寺E:嚣尘楚城外，一寺枕通波。松色入门远，冈形连院多。花时长到处，别路半经过。惆怅旧禅客，空房深薜萝。
S题招隐寺E:千年戴颙宅，佛庙此崇修。古井人名在，清泉鹿迹幽。竹光寒闭院，山影夜藏楼。未得高僧旨，烟霞空暂游。
S塞下曲E:二十逐嫖姚，分兵远戍辽。雪迷经塞夜，冰壮渡河朝。促放雕难下，生骑马未调。小儒何足问，看取剑横腰。
S宿淮阴水馆E:积水自成阴，昏昏月映林。五更离浦棹，一夜隔淮砧。漂母乡非远，王孙道岂沉。不当无健妪，谁肯效前心。
S题小松E:何处劚云烟，新移此馆前。碧姿尘不染，清影露长鲜。耸地心才直，凌云操未全。可悲人自老，何日是千年。
S感河上兵E:一闻河塞上，非是欲权兵。首尾诚须畏，膏肓慎勿轻。多门徒可入，尽室且思行。莫为无媒者，沧浪不濯缨。
S题惠昌上人E:半岩开一室，香穟细氛氲。石上漱秋水，月中行夏云。律持僧讲疏，经诵梵书文。好是风廊下，遥遥挂褐裙。
S塞上曲E:边风卷地时，日暮帐初移。碛迥三通角，山寒一点旗。连收榻索马，引满射雕儿。莫道功勋细，将军昔戍师。
S折杨柳E:红粉青楼曙，垂杨仲月春。怀君重攀折，非妾妒腰身。舞带萦丝断，娇娥向叶嚬。横吹凡几曲，独自最愁人。
S采桑E:自古多征战，由来尚甲兵。长驱千里去，一举两番平。按剑从沙漠，歌谣满帝京。寄言天下将，须立武功名。
S禅智寺E:宝殿依山嶮，临虚势若吞。画檐齐木末，香砌压云根。远景窗中岫，孤烟竹里村。凭高聊一望，乡思隔吴门。
S寄题商洛王隐居E:近逢商洛口，知尔坐南塘。草阁平春水，柴门掩夕阳。随蜂收野蜜，寻麝采生香。更忆前年醉，松花满石床。
S送客归湘楚E:无辞一杯酒，昔日与君深。秋色换归鬓，曙光生别心。桂花山庙冷，枫树水楼阴。此路千余里，应劳楚客吟。
S登金山寺E:古今斯岛绝，南北大江分。水阔吞沧海，亭高宿断云。返潮千涧落，啼鸟半空闻。皆是登临处，归航酒半醺。
S思归乐二首E:晚日催弦管，春风入绮罗。杏花如有意，偏落舞衫多。万里春应尽，三江雁亦稀。连天汉水广，孤客未言归。
S墙头花二首E:蟋蟀鸣洞房，梧桐落金井。为君裁舞衣，天寒剪刀冷。妾有罗衣裳，秦王在时作。为舞春风多，秋来不堪著。
S宫词二首E:故国三千里，深宫二十年。一声河满子，双泪落君前。自倚能歌日，先皇掌上怜。新声何处唱，肠断李延年。
S昭君怨二首E:万里边城远，千山行路难。举头唯见日，何处是长安。汉庭无大议，戎虏几先和。莫羡倾城色，昭君恨最多。
S雨E:细雨弄春阴，余寒入昼深。山姿轻薄雾，烟色澹幽林。鹿践莓苔滑，鱼牵水荇沈。怀情方未已，清酒漫须斟。
S田家E:黯黯日将夕，牛羊村外来。岩阿青气发，篱落杏花开。草木应初感，鶬鹒亦已催。晚间春作好，行乐不须猜。
S神光寺E:香刹悬青磴，飞楼界碧空。石门栖怖鸽，慈塔绕归鸿。有法将心镜，无名属性通。从来乐幽寂，寻觅未能穷。
S秦原道中E:分险架长澜，斜梁控夕峦。宿云依岭断，初月入江寒。缁化秦裘敝，尘惊汉策残。无言倦行旅，遥路属时难。
S月峰寺忆理公E:共来江海上，清论一宵同。禅榻浑依旧，心期浩已空。惊春花落树，闻梵涧摇风。二谛欣咨启，还应梦寐通。
S寄陈去疾进士E:放迹疑辞垢，栖心亦道门。玄言萝幌馥，诗思竹炉温。解带摇花落，弹琴散鸟喧。江山兹夕意，唯有素交存。
S献岁书情E:白发添双鬓，空宫又一年。音书鸿不到，梦寐兔空悬。地远星辰侧，天高雨露偏。圣期知有感，云海漫相连。
S泛溪E:曲渚回花舫，生衣卧向风。鸟飞溪色里，人语棹声中。余卉才分影，新蒲自作丛。前湾更幽绝，虽浅去犹通。
S宿陈处士书斋E:结茅当此地，下马见高情。菰叶寒塘晚，杉阴白石明。向炉新茗色，隔雪远钟声。闲得相逢少，吟多寐不成。
S上张水部E:出入门阑久，儿童亦有情。不忘将姓字，常说向公卿。每许连床坐，仍容并马行。恩深转无语，怀抱甚分明。
S上汴州令狐相公E:罢相恩犹在，那容处静司。政严初领节，名重更因诗。公事巡营外，戎装拜敕时。恭闻长与善，应念出身迟。
S送于中丞入蕃册立E:上马生边思，戎装别众僚。双旌衔命重，空碛去程遥。迥没沙中树，孤飞雪外雕。蕃庭过册礼，几日却回朝。
S送淮阴丁明府E:之官未入境，已有爱人心。遣吏回中路，停舟对远林。岛声淮浪静，雨色稻苗深。暇日公门掩，唯应伴客吟。
S送韦校书佐灵州幕E:共知行处乐，犹惜此时分。职已为书记，官曾校典坟。寒城初落叶，高戍远生云。边事何须问，深谋只在君。
S上江州李史君E:起家声望重，自古更谁过。得在朝廷少，还因谏诤多。经年愁瘴疠，几处遇恩波。入境无余事，唯闻父老歌。
S题青龙寺E:寺好因岗势，登临值夕阳。青山当佛阁，红叶满僧廊。竹色连平地，虫声在上方。最怜东面静，为近楚城墙。
S夏日题武功姚主簿E:亭午无公事，垂帘树色间。僧来茶灶动，吏去印床闲。傍竹行寻巷，当门立看山。吟诗老不倦，未省话官班。
S送顾非熊下第归E:但取诗名远，宁论下第频。惜为今日别，共受几年贫。听雨宿吴寺，过江逢越人。知从本府荐，秋晚又辞亲。
S寻贾岛所居E:求闲身未得，此日到京东。独在钟声外，相逢树色中。谁言人渐老，所向意皆同。月上因留宿，移床对药丛。
S题毗陵上人院E:院深终日静，落叶覆秋虫。盥漱新斋后，修行未老中。映松山色远，隔水磬声通。此处宜清夜，高吟永与同。
S送李侍御入蕃E:远使随双节，新官属外台。戎装非好武，书记本多才。移帐依泉宿，迎人带雪来。心知玉关道，稀见一花开。
S望萧关E:渐见风沙暗，萧关欲到时。儿童能探火，妇女解缝旗。川绝衔鱼鹭，林多带箭麋。暂来戎马地，不敢苦吟诗。
S题寄王秘书E:唯求买药价，此外更无机。扶病看红叶，辞官著白衣。断篱通野径，高树荫邻扉。时馥留僧宿，余人得见稀。
S山居E:归来青壁下，又见满篱霜。转觉琴斋静，闲从菊地荒。山泉共鹿饮，林果让僧尝。时复收新药，随云过石梁。
S重过惟贞上人院E:老去唯求静，都忘外学名。扫床秋叶满，对客远云生。香閤闲留宿，晴阶暖共行。窗西暮山色，依旧入诗情。
S题任处士幽居E:惜与幽人别，停舟对草堂。湖云侵卧位，杉露滴茶床。山月吟时在，池花觉后香。生涯无一物，谁与读书粮。
S过苏州晓上人院E:夏满律当清，无中景自生。移松不避远，取石亦亲行。经案离时少，绳床著处平。若将林下比，应只欠泉声。
S送僧游缙云E:但望青山去，何山不是缘。寺幽堪讲律，月冷称当禅。水落无风夜，猿吟欲雨天。寻师若有路，终作缓归年。
S赠道者E:自识来清瘦，寻常语论真。药成休伏火，符验不传人。独有年过鹤，曾无病到身。潜教问弟子，居处与谁邻。
S送品上人入秦E:独去何人见，林塘共寂寥。生缘闻磬早，觉路出尘遥。江雪沾新草，秦园发故条。心知禅定处，石室对芭蕉。
S题蔷薇花E:四面垂条密，浮阴入夏清。绿攒伤手刺，红堕断肠英。粉著蜂须腻，光凝蝶翅明。雨中看亦好，况复值初晴。
S题胡氏溪亭E:亭与溪相近，无时不有风。涧松生便黑，野藓看多红。雨足秋声后，山沈夜色中。主人能守静，略与客心同。
S看涛E:不知来远近，但见白峨峨。风雨驱寒玉，鱼龙迸上波。声长势未尽，晓去夕还过。要路横天堑，其如造化何。
S自述E:诗人甘寂寞，居处遍苍苔。后夜蟾光满，邻家树影来。岂知莲帐好，自爱草堂开。愿答相思意，援毫愧不才。
S送崔拾遗赴阙E:清貌凌寒玉，朝来拜拾遗。行承天子诏，去感主人知。剑佩分班日，风霜独立时。名高住不得，非与九霄期。
S酬李处士见赠E:干上非无援，才多却累身。云霄未得路，江海作闲人。久别唯谋道，相逢不话贫。行藏一如此，可便老风尘。
S送僧游温州E:夏满随所适，江湖非系缘。卷经离峤寺，隔苇上秋船。水落无风夜，猿啼欲雨天。石门期独往，谢守有遗篇。
S梦谢亭E:梦后何人见，孤亭似旧时。褰开诚得地，冥感竟因诗。不往过应少，悲来下独迟。顾惭非谢客，灵贶杳难追。
S河亭E:孤亭临绝岸，猿鸟识幽蹊。花落曾谁到，诗成独未题。潮痕经雨在，石笋与杉齐。谢守便登陟，秋来屐齿低。
S送吴秀才之山西E:泽潞西边路，兰桡北去人。出门谁恨别，投分不缘贫。杯酒从年少，知音在日新。东湖发诗意，夏卉竟如春。
S秋宵宴别卢侍御E:风亭弦管绝，玉漏一声新。绿茗香醒酒，寒灯静照人。清班无意恋，素业本来贫。明发青山道，谁逢去马尘。
S同卢校书游新兴寺E:山深云景别，有寺亦堪过。才子将迎远，林僧气性和。潭清蒲影定，松老鹤声多。岂不思公府，其如野兴何。
S送马秀才E:清貌不识睡，见来尝苦吟。风尘归省日，江海寄家心。与鹤期前岛，随僧过远林。相于竟何事，无语与知音。
S赠律师院E:粉壁通莲径，扁舟到不迷。苇声过枕上，湖色满窗西。但见修行苦，谁论夏腊低。闲看种来树，已觉与身齐。
S送僧往台岳E:五城初罢讲，海上忆闲行。触雪麻衣静，登山竹锡轻。天寒岳寺出，日晚岛泉清。坐与幽期遇，何人识此情。
S送惠雅上人西游E:五湖僧独往，此去与谁期。兴远常怜鹤，禅馀肯废诗。望云回寺晚，为讲到城迟。还想安居日，应当后夏时。
S送祝秀才归衢州E:旧隐縠溪上，忆归年已深。学徒花下别，乡路雪边寻。骑吏陪春赏，江僧伴晚吟。高科如在意，当自惜光阴。
S过孟浩然旧居E:命合终山水，才非不称时。冢边空有树，身后独无儿。散尽诗篇本，长存道德碑。平生谁见重，应只是王维。
S送虚上人游天台E:青冥通去路，谁见独随缘。此地春前别，何山夜后禅。石桥隐深树，朱阙见晴天。好是修行处，师当住几年。
S塞下曲E:万里去长征，连年惯野营。入群来择马，抛伴去擒生。箭撚雕翎阔，弓盘鹊角轻。问看行近远，西过受降城。
S送僧E:客行皆有为，师去是闲游。野望携金策，禅栖寄石楼。山深松翠冷，潭静菊花秋。几处题青壁，袈裟溅瀑流。
S望早日E:窗下闻鸡后，苍茫映远林。才分天地色，便禁虎狼心。是处程涂远，何山洞府深。此时堪伫望，万象豁尘襟。
S旅中秋月有怀E:久客未还乡，中秋倍可伤。暮天飞旅雁，故国在衡阳。岛外归云迥，林间坠叶黄。数宵千里梦，时见旧书堂。
S十六夜月E:昨夜忽已过，冰轮始觉亏。孤光犹不定，浮世更堪疑。影落澄江海，寒生静路岐。皎然银汉外，长有众星随。
S行路难E:世事浇浮后，艰难向此生。人心不自足，公道为谁平。德丧淳风尽，年荒蔓草盈。堪悲山下路，非只客中行。
S闲居冬末寄友人E:短亭分袂后，倚槛思偏孤。雨雪落残腊，轮蹄在远涂。人情难故旧，草色易凋枯。共有男儿事，何年入帝都。
S望九疑E:浮生犹役役，未得便寻真。白日如无路，青山岂有人。烟收遥岫小，雨过晚川新。倚杖何凝望，中宵梦往频。
S赠陈逸人E:乐道辞荣禄，安居桂水东。得闲多事外，知足少年中。药圃无凡草，松庭有素风。朝昏吟步处，琴酒与谁同。
S湖中闲夜遣兴E:钓艇同琴酒，良宵背水滨。风波不起处，星月尽随身。浦迥湘烟卷，林香岳气春。谁知此中兴，宁羡五湖人。
S题娥皇庙E:娥皇挥涕处，东望九疑天。往事难重问，孤峰尚惨然。夜深寒峒响，秋近碧萝鲜。未省明君意，遗踪万古传。
S中秋月E:自古分功定，唯应缺又盈。一宵当皎洁，四海尽澄清。静觉风微起，寒过雪乍倾。孤高稀此遇，吟赏倍牵情。
S宿山居E:山店灯前客，酬身未有媒。乡关贫后别，风雨夜深来。上国求丹桂，衡门长绿苔。堪惊双鬓雪，不待岁寒催。
S夏末留别洞庭知己E:清秋时节近，分袂独凄然。此地折高柳，何门听暮蝉。浪摇湖外日，山背楚南天。空感迢迢事，荣归在几年。
S过洞庭E:帆挂狂风起，茫茫既往时。波涛如未息，舟楫亦堪疑。旅雁投孤岛，长天下四维。前程有平处，谁敢与心期。
S旅中过重阳E:一岁重阳至，羁游在异乡。登高思旧友，满目是穷荒。草际飞云片，天涯落雁行。故山篱畔菊，今日为谁黄。
S送人下第归E:独立身难达，新春与志违。异乡青草长，故国白头归。岸阔湖波溢，程遥楚岫微。高秋期再会，此去莫忘机。
S叙吟E:雅道辛勤久，潜疑鬓雪侵。未能酬片善，难更免孤吟。有景皆牵思，无愁不到心。遥天一轮月，几夜见西沈。
S塞下感怀E:塞下闲为客，乡心岂易安。程涂过万里，身事尚孤寒。竟日风沙急，临秋草木残。何年方致主，时拂剑尘看。
S宿江馆E:江馆迢遥处，知音信渐赊。夜深乡梦觉，窗下月明斜。起雁看荒草，惊波尚白沙。那堪动乡思，故国在天涯。
S早梅E:天然根性异，万物尽难陪。自古承春早，严冬斗雪开。艳寒宜雨露，香冷隔尘埃。堪把依松竹，良涂一处栽。
S夏日访贞上人院E:炎夏寻灵境，高僧澹荡中。命棋隈绿竹，尽日有清风。流水离经阁，闲云入梵宫。此时袪万虑，直似出尘笼。
S春日旅次E:林中莺又啭，为客恨因循。故里遥千里，青春过数春。弟兄来渐少，岁月去何频。早晚荣归计，中堂会所亲。
S赠至寂禅师E:处世唯据衲，禅门几岁寒。法空无所染，性悟不多看。竟日门长掩，相逢草自残。有时寻道侣，飞锡度峰峦。
S闲居即事E:深嶂多幽景，闲居野兴清。满庭秋雨过，连夜绿苔生。石面横琴坐，松阴采药行。超然尘事外，不似绊浮名。
S废宅花E:数树荒庭上，芬芳映绿苔。自缘逢暖发，不是为人开。色艳莺犹在，香消蝶已回。相从无胜事，谁向此倾杯。
S寄友人E:当代知音少，相思在此身。一分南北路，长问往来人。是处应为客，何门许扫尘。凭书正惆怅，蜀魄数声新。
S途中感怀E:世上名利牵，途中意惨然。到家能几日，为客便经年。迹似萍随水，情同鹤在田。何当功业遂，归路下遥天。
S赠道者E:独住神仙境，门当瀑布开。地多临水石，行不惹尘埃。风起松花散，琴鸣鹤翅回。还归九天上，时有故人来。
S长安春日野中E:青春思楚地，闲步出秦城。满眼是岐路，何年见弟兄。烟霞装媚景，霄汉指前程。尽日徘徊处，归鸿过玉京。
S长城E:秦帝防胡虏，关心倍可嗟。一人如有德，四海尽为家。往事乾坤在，荒基草木遮。至今徒者骨，犹自哭风沙。
S留别卢玄休归荆门E:江边离别心，言罢各沾襟。以我去帆远，知君离恨深。云开孤鸟出，浪起白鸥沈。更作来年约，阳台许伴寻。
S贺张水部员外拜命E:省中官最美，无似水曹郎。前代佳名逊，当时重姓张。白须吟丽句，红叶吐朝阳。徒有归山意，君恩未可忘。
S送璧州刘使君E:王府登朝后，巴乡典郡新。江分入峡路，山见采鞭人。旧业孤城梦，生祠几处身。知君素清俭，料得却来贫。
S赠江夏卢使君E:诗人中最屈，无与使君俦。白发虽求退，明时合见收。登山犹自健，纵酒可多愁。好是能骑马，相逢见鄂州。
S送崔秀才游江陵E:樽前荆楚客，云外思萦回。秦野春已尽，商山花正开。鸥惊帆乍起，虹见雨初来。自有归期在，蝉声处处催。
S从军行E:边草旱不春，剑光增野尘。战场收骥尾，清瀚怯龙鳞。帆色起归越，松声厌避秦。几时逢范蠡，处处是通津。
S早行E:钟静人犹寝，天高月自凉。一星深戍火，残月半桥霜。客老愁尘下，蝉寒怨路傍。青山依旧色，宛是马卿乡。
S南溪书院E:茅屋住来久，山深不置门。草生垂井口，花发接篱根。入院将雏鸟，攀萝抱子猿。曾逢异人说，风景似桃源。
S春园醉醒闲卧小斋E:酣醉送馀春，醒来恨更频。花残蜂蠹物，叶暗鸟欺人。帘闭高眠贵，斋空浩气新。从今北窗蝶，长是梦中身。
S小园秋兴E:谁言帝城里，独作野人居。石磴晴看叠，山苗晚自锄。相惭五秉粟，尚癖一车书。昔日扬雄宅，还无卿相舆。
S与诸公池上待月E:树密云萦岸，池遥水际空。芰开方吐镜，蘋动欲含风。渐映沙汀白，微分渚叶红。金波宜共赏，仙棹一宵同。
S檐雀E:弱羽怯孤飞，投檐幸所依。衔环唯报德，贺厦本知归。红觜休争顾，丹心自识机。从来攀凤足，生死恋光辉。
S酬秘书王丞见寄E:朝下有闲思，南沟边水行。因来见寥落，转自叹平生。白首丈夫气，赤心知己情。留诗本相慰，却忆苦吟声。
S僧金河戍客E:惯猎金河路，曾逢雪不迷。射雕青冢北，走马黑山西。戍远旌幡少，年深帐幕低。酬恩须尽敌，休说梦中闺。
S孤桐E:疏桐余一干，风雨日萧条。岁晚琴材老，天寒桂叶凋。已悲根半死，复恐尾全焦。幸在龙门下，知音肯寂寥。
S秋露E:白露暧秋色，月明清漏中。痕沾珠箔重，点落玉盘空。竹动时惊鸟，莎寒暗滴虫。满园生永夜，渐欲与霜同。
S送徐使君赴岳州E:渺渺楚江上，风旗摇去舟。马归云梦晚，猿叫洞庭秋。别思满南渡，乡心生北楼。巴陵山水郡，应称谢公游。
S送前鄠县李少府E:近出圭峰下，还期又不赊。身闲多宿寺，官满未移家。罢钓临秋水，开尊对月华。自当蓬阁选，岂得卧烟霞。
S送宜春裴明府之任E:南行春已满，路半水茫然。楚望花当渡，湘阴橘满川。山横湖色上，帆出鸟行前。此任无辞远，亲人贵用还。
S赠宗静上人E:世上方传教，山中未得归。闲花飘讲席，驯鸽污禅衣。积雨谁过寺，残钟自掩扉。寒来垂顶帽，白发剃应稀。
S岳阳晚景E:汉阳无远寺，见说过汾城。云雨经春客，江山几日程。终随鸥鸟去，只在海潮生。前路逢渔父，多愁问姓名。
S塞上宿野寺E:塞上蕃僧老，天寒疾上关。远烟平似水，高树暗如山。去马朝常急，行人夜始闲。更深听刁斗，时到磬声间。
S自述E:万事谁能问，一名犹未知。贫当多累日，闲过少年时。灯下和愁睡，花前带酒悲。无谋常委命，转觉命堪疑。
S送契玄上人南游E:红叶落湘川，枫明映水天。寻钟过楚寺，拥锡上泷船。病客思留药，迷人待说禅。南中多古迹，应访虎溪泉。
S立春日E:暖日傍帘晓，浓春开箧红。钗斜穿彩燕，罗薄剪春虫。巧著金刀力，寒侵玉指风。娉婷何处戴，山鬓绿成丛。
S翦彩E:翦彩赠相亲，银钗缀凤真。双双衔绶鸟，两两度桥人。叶逐金刀出，花随玉指新。愿君千万岁，无岁不逢春。
S题僧院E:不用问汤休，何人免白头。百年如过鸟，万事尽浮沤。别绪长牵梦，情由乱种愁。却嫌风景丽，窗外碧云秋。
S闲居E:尘事久相弃，沈浮皆不知。牛羊归古巷，燕雀绕疏篱。买药经年晒，留僧尽日棋。唯忧钓鱼伴，秋水隔波时。
S及第后送家兄游蜀E:人谁无远别，此别意多违。正鹄虽言中，冥鸿不共飞。玉京烟雨断，巴国梦魂归。若过严家濑，殷勤看钓矶。
S送人入蜀E:蜀客本多愁，君今是胜游。碧藏云外树，红露驿边楼。杜魄呼名语，巴江作字流。不知烟雨夜，何处梦刀州。
S游故王驸马池亭E:花树杳玲珑，渔舟处处通。醉销罗绮艳，香暖芰荷风。野鸟翻萍绿，斜桥印水红。子猷箫管绝，谁爱碧鲜浓。
S悲铜雀台E:西陵树已尽，铜雀思偏多。雪密疑楼阁，花开想绮罗。影销堂上舞，声断帐前歌。唯有漳河水，年年旧绿波。
S陪新及第赴同年会E:曾攀芳桂英，处处共君行。今日杏园宴，当时天乐声。柳浓堪系马，花上未藏莺。满座皆仙侣，同年别有情。
S咏雁E:早晚辞沙漠，南来处处飞。关山多雨雪，风水损毛衣。碧海魂应断，红楼信自稀。不知矰缴外，留得几行归。
S与碧溪上人别E:欲入凤城游，西溪别惠休。色随花旋落，年共水争流。客思偏来夜，蝉声觉送秋。明朝逢旧侣，唯拟上歌楼。
S赠殷山人E:有客抱琴宿，值予多怨怀。啼乌弦易断，啸鹤调难谐。曲罢月移幌，韵清风满斋。谁能将此妙，一为奏金阶。
S咏壁鱼E:鳞细粉光鲜，开书乱眼前。透窗疑漏网，落砚似流泉。潜穴河图内，吞钩乙字边。莫言鬐鬣小，食尽白蘋篇。
S独酌E:长空碧杳杳，万古一飞鸟。生前酒伴闲，愁醉闲多少。烟深隋家寺，殷叶暗相照。独佩一壶游，秋毫泰山小。
S惜春E:春半年已除，其余强为有。即此醉残花，便同尝腊酒。怅望送春杯，殷勤扫花帚。谁为驻东流，年年长在手。
S赠宣州元处士E:陵阳北郭隐，身世两忘者。蓬蒿三亩居，宽于一天下。樽酒对不酌，默与玄相话。人生自不足，爱叹遭逢寡。
S村行E:春半南阳西，柔桑过村坞。袅袅垂柳风，点点回塘雨。蓑唱牧牛儿，篱窥蒨裙女。半湿解征衫，主人馈鸡黍。
S送容州唐中丞赴镇E:交阯同星座，龙泉佩斗文。烧香翠羽帐，看舞郁金裙。鹢首冲泷浪，犀渠拂岭云。莫教铜柱北，空说马将军。
S自贻E:杜陵萧次君，迁少去官频。寂寞怜吾道，依稀似古人。饰心无彩缋，到骨是风尘。自嫌如匹素，刀尺不由身。
S忆游朱坡四韵E:秋草樊川路，斜阳覆盎门。猎逢韩嫣骑，树识馆陶园。带雨经荷沼，盘烟下竹村。如今归不得，自戴望天盆。
S题扬州禅智寺E:雨过一蝉噪，飘萧松桂秋。青苔满阶砌，白鸟故迟留。暮霭生深树，斜阳下小楼。谁知竹西路，歌吹是扬州。
S忆齐安郡E:平生睡足处，云梦泽南州。一夜风欺竹，连江雨送秋。格卑常汩汩，力学强悠悠。终掉尘中手，潇湘钓漫流。
S睦州四韵E:州在钓台边，溪山实可怜。有家皆掩映，无处不潺湲。好树鸣幽鸟，晴楼入野烟。残春杜陵客，中酒落花前。
S秋晚早发新定E:解印书千轴，重阳酒百缸。凉风满红树，晓月下秋江。岩壑会归去，尘埃终不降。悬缨未敢濯，严濑碧淙淙。
S题白蘋洲E:山鸟飞红带，亭薇拆紫花。溪光初透彻，秋色正清华。静处知生乐，喧中见死夸。无多珪组累，终不负烟霞。
S茶山下作E:春风最窈窕，日晓柳村西。娇云光占岫，健水鸣分溪。燎岩野花远，戛瑟幽鸟啼。把酒坐芳草，亦有佳人携。
S不饮赠官妓E:芳草正得意，汀洲日欲西。无端千树柳，更拂一条溪。几朵梅堪折，何人手好携。谁怜佳丽地，春恨却凄凄。
S早春赠军事薛判官E:雪后新正半，春来四刻长。晴梅朱粉艳，嫩水碧罗光。弦管开双调，花钿坐两行。唯君莫惜醉，认取少年场。
S栽竹E:本因遮日种，却似为溪移。历历羽林影，疏疏烟露姿。萧骚寒雨夜，敲劼晚风时。故国何年到，尘冠挂一枝。
S梅E:轻盈照溪水，掩敛下瑶台。妒雪聊相比，欺春不逐来。偶同佳客见，似为冻醪开。若在秦楼畔，堪为弄玉媒。
S江上雨寄崔碣E:春半平江雨，圆文破蜀罗。声眠篷底客，寒湿钓来蓑。暗澹遮山远，空濛著柳多。此时怀旧恨，相望意如何。
S丹水E:何事苦萦回，离肠不自裁。恨身随梦去，春态逐云来。沈定蓝光彻，喧盘粉浪开。翠岩三百尺，谁作子陵台。
S襄阳雪夜感怀E:往事起独念，飘然自不胜。前滩急夜响，密雪映寒灯。的的三年梦，迢迢一线縆。明朝楚山上，莫上最高层。
S途中作E:绿树南阳道，千峰势远随。碧溪风澹态，芳树雨馀姿。野渡云初暖，征人袖半垂。残花不足醉，行乐是何时。
S寄崔钧E:缄书报子玉，为我谢平津。自愧扫门士，谁为乞火人。词臣陪羽猎，战将骋骐驎。两地差池恨，江汀醉送君。
S遣兴E:镜弄白髭须，如何作老夫。浮生长勿勿，儿小且呜呜。忍过事堪喜，泰来忧胜无。治平心径熟，不遣有穷途。
S早秋E:疏雨洗空旷，秋标惊意新。大热去酷吏，清风来故人。尊酒酌未酌，晚花嚬不嚬。铢秤与缕雪，谁觉老陈陈。
S秋思E:热去解钳釱，飘萧秋半时。微雨池塘见，好风襟袖知。发短梳未足，枕凉闲且欹。平生分过此，何事不参差。
S闺情E:娟娟却月眉，新鬓学鸦飞。暗砌匀檀粉，晴窗画夹衣。袖红垂寂寞，眉黛敛衣稀。还向长陵去，今宵归不归。
S旧游E:闲吟芍药诗，惆望久嚬眉。盼眄回眸远，纤衫整髻迟。重寻春昼梦，笑把浅花枝。小市长陵住，非郎谁得知。
S初上船留寄E:烟水本好尚，亲交何惨凄。况为珠履客，即泊锦帆堤。沙雁同船去，田鸦绕岸啼。此时还有味，必卧日从西。
S秋岸E:河岸微退落，柳影微凋疏。船上听呼稚，堤南趁漉鱼。数帆旗去疾，一艇箭回初。曾入相思梦，因凭附远书。
S春思E:岂君心的的，嗟我泪涓涓。绵羽啼来久，锦鳞书未传。兽垆凝冷焰，罗幕蔽晴烟。自是求佳梦，何须讶昼眠。
S赠张祜E:诗韵一逢君，平生称所闻。粉毫唯画月，琼尺只裁云。黥阵人人慑，秋星历历分。数篇留别我，羞杀李将军。
S寄李播评事E:子列光殊价，明时忍自高。宁无好舟楫，不泛恶风涛。大翼终难戢，奇锋且自韬。春来烟渚上，几净雪霜毫。
S题刘秀才新竹E:数茎幽玉色，晓夕翠烟分。声破寒窗梦，根穿绿藓纹。渐笼当槛日，欲碍入帘云。不是山阴客，何人爱此君。
S夜雨E:九月三十日，雨声如别秋。无端满阶叶，共白几人头。点滴侵寒梦，萧骚著淡愁。渔歌听不唱，蓑湿棹回舟。
S送刘三复郎中赴阙E:横溪辞寂寞，金马去追游。好是鸳鸯侣，正逢霄汉秋。玉珂声琐琐，锦帐梦悠悠。微笑知今是，因风谢钓舟。
S寝夜E:蛩唱如波咽，更深似水寒。露华惊弊褐，灯影挂尘冠。故国初离梦，前溪更下滩。纷纷毫发事，多少宦游难。
S愁E:聚散竟无形，回肠自结成。古今留不得，离别又潜生。降虏将军思，穷秋远客情。何人更憔悴，落第泣秦京。
S春日寄许浑先辈E:蓟北雁初去，湘南春又归。水流沧海急，人到白头稀。塞路尽何处，我愁当落晖。终须接鸳鹭，霄汉共高飞。
S经阖闾城E:遗踪委衰草，行客思悠悠。昔日人何处，终年水自流。孤烟村戍远，乱雨海门秋。吟罢独归去，烟云尽惨愁。
S并州道中E:行役我方倦，苦吟谁复闻。戍楼春带雪，边角暮吹云。极目无人迹，回头送雁群。如何遣公子，高卧醉醺醺。
S别怀E:相别徒成泣，经过总是空。劳生惯离别，夜梦苦西东。去路三湘浪，归程一片风。他年寄消息，书在鲤鱼中。
S渔父E:白发沧浪上，全忘是与非。秋潭垂钓去，夜月叩船归。烟影侵芦岸，潮痕在竹扉。终年狎鸥鸟，来去且无机。
S秋梦E:寒空动高吹，月色满清砧。残梦夜魂断，美人边思深。孤鸿秋出塞，一叶暗辞林。又寄征衣去，迢迢天外心。
S早秋客舍E:风吹一片叶，万物已惊秋。独夜他乡泪，年年为客愁。别离何处尽，摇落几时休。不及磻溪叟，身闲长自由。
S逢故人E:故交相见稀，相见倍依依。尘路事不尽，云岩闲好归。投人销壮志，徇俗变真机。又落他乡泪，风前一满衣。
S秋晚江上遣怀E:孤舟天际外，去路望中赊。贫病远行客，梦魂多在家。蝉吟秋色树，鸦噪夕阳沙。不拟彻双鬓，他方掷岁华。
S长安夜月E:寒光垂静夜，皓彩满重城。万国尽分照，谁家无此明。古槐疏影薄，仙桂动秋声。独有长门里，蛾眉对晓晴。
S云E:东西那有碍，出处岂虚心。晓入洞庭阔，暮归巫峡深。渡江随鸟影，拥树隔猿吟。莫隐高唐去，枯苗待作霖。
S春怀E:年光何太急，倏忽又青春。明月谁为主，江山暗换人。莺花潜运老，荣乐渐成尘。遥忆朱门柳，别离应更频。
S逢故人E:年年不相见，相见却成悲。教我泪如霰，嗟君发似丝。正伤携手处，况值落花时。莫惜今宵醉，人间忽忽期。
S旅宿E:旅馆无良伴，凝情自悄然。寒灯思旧事，断雁警愁眠。远梦归侵晓，家书到隔年。湘江好烟月，门系钓鱼船。
S杜鹃E:杜宇竟何冤，年年叫蜀门。至今衔积恨，终古吊残魂。芳草迷肠结，红花染血痕。山川尽春色，呜咽复谁论。
S闻蝉E:火云初似灭，晓角欲微清。故国行千里，新蝉忽数声。时行仍仿佛，度日更分明。不敢频倾耳，唯忧白发生。
S送友人E:十载名兼利，人皆与命争。青春留不住，白发自然生。夜雨滴乡思，秋风从别情。都门五十里，驰马逐鸡声。
S旅情E:窗虚枕簟凉，寝倦忆潇湘。山色几时老，人心终日忙。松风半夜雨，帘月满堂霜。匹马好归去，江头橘正香。
S晓望E:独起望山色，水鸡鸣蓼洲。房星随月晓，楚木向云秋。曲渚疑江尽，平沙似浪浮。秦原在何处，泽国碧悠悠。
S贻友人E:自是东西客，逢人又送人。不应相见老，只是别离频。度日还知暮，平生未识春。傥无迁谷分，归去养天真。
S书事E:自笑走红尘，流年旧复新。东风半夜雨，南国万家春。失计抛鱼艇，何门化涸鳞。是谁添岁月，老却暗投人。
S别鹤E:分飞共所从，六翮势催风。声断碧云外，影孤明月中。青田归路远，丹桂旧巢空。矫翼知何处，天涯不可穷。
S晚泊E:帆湿去悠悠，停桡宿渡头。乱烟迷野岸，独鸟出中流。篷雨延乡梦，江风阻暮秋。傥无身外事，甘老向扁舟。
S山寺E:峭壁引行径，截溪开石门。泉飞溅虚槛，云起涨河轩。隔水看来路，疏篱见定猿。未闲难久住，归去复何言。
S早行E:垂鞭信马行，数里未鸡鸣。林下带残梦，叶飞时忽惊。霜凝孤鹤迥，月晓远山横。僮仆休辞险，时平路复平。
S秋日偶题E:荷花兼柳叶，彼此不胜秋。玉露滴初泣，金风吹更愁。绿眉甘弃坠，红脸恨飘流。叹息是游子，少年还白头。
S忆归E:新城非故里，终日想柴扃。兴罢花还落，愁来酒欲醒。何人初发白，几处乱山青。远忆湘江上，渔歌对月听。
S书情E:谁家洛浦神，十四五来人。媚发轻垂额，香衫软著身。摘莲红袖湿，窥渌翠蛾频。飞鹊徒来往，平阳公主亲。
S不寝E:到晓不成梦，思量堪白头。多无百年命，长有万般愁。世路应难尽，营生卒未休。莫言名与利，名利是身仇。
S过鲍溶宅有感E:寥落故人宅，重来身已亡。古苔残墨沼，深竹旧书堂。秋色池馆静，雨声云木凉。无因展交道，日暮倍心伤。
S秋日E:有计自安业，秋风罢远吟。买山惟种竹，对客更弹琴。烟起药厨晚，杵声松院深。闲眠得真性，惆怅旧时心。
S卜居招书侣E:忆昨未知道，临川每羡鱼。世途行处见，人事病来疏。微雨秋栽竹，孤灯夜读书。怜君亦同志，晚岁傍山居。
S西山草堂E:何处人事少，西峰旧草堂。晒书秋日晚，洗药石泉香。后岭有微雨，北窗生晓凉。徒劳问归路，峰叠绕家乡。
S贻隐者E:回报隐居山，莫忧山兴阑。求人颜色尽，知道性情宽。信谱弹琴误，缘崖劚药难。东皋亦自给，殊愧远相安。
S石池E:通竹引泉脉，泓澄深石盆。惊鱼翻藻叶，浴鸟上松根。残月留山影，高风耗水痕。谁家洗秋药，来往自开门。
S送苏协律从事振武E:琴尊诗思劳，更欲学龙韬。王粲暂投笔，吕虔初佩刀。夜吟关月苦，秋望塞云高。去去从军乐，雕飞岱马豪。
S怀政禅师院E:山斋路几层，败衲学真乘。寒暑移双树，光阴尽一灯。风飘高竹雪，泉涨小池冰。莫讶频来此，修身欲到僧。
S送荔浦蒋明府赴任E:路长春欲尽，歌怨酒多酣。白社莲塘北，青袍桂水南。驿行盘鸟道，船宿避龙潭。真得诗人趣，烟霞处处谙。
S秋夕有怀E:念远坐西阁，华池涵月凉。书回秋欲尽，酒醒夜初长。露白莲衣浅，风清蕙带香。前年此佳景，兰棹醉横塘。
S秋霁寄远E:初霁独登赏，西楼多远风。横烟秋水上，疏雨夕阳中。高树下山鸟，平芜飞草虫。唯应待明月，千里与君同。
S留题李侍御书斋E:曾话平生志，书斋几见留。道孤心易感，恩重力难酬。独立千峰晚，频来一叶秋。鸡鸣应有处，不学泪空流。
S绿萝E:绿萝萦数匝，本在草堂间。秋色寄高树，昼阴笼近山。移花疏处过，劚药困时攀。日暮微风起，难寻旧径还。
S宿东横山濑E:孤舟路渐赊，时见碧桃花。溪雨滩声急，岩风树势斜。猕猴悬弱柳，鸂鶒睡横楂。谩向仙林宿，无人识阮家。
S贻迁客E:无机还得罪，直道不伤情。微雨昏山色，疏笼闭鹤声。闲居多野客，高枕见江城。门外长溪水，怜君又濯缨。
S陵阳送客E:南楼送郢客，西郭望荆门。凫鹄下寒渚，牛羊归远村。兰舟倚行棹，桂酒掩馀樽。重此一留宿，前汀烟月昏。
S惜春E:花开又花落，时节暗中迁。无计延春日，何能驻少年。小丛初散蝶，高柳即闻蝉。繁艳归何处，满山啼杜鹃。
S鸳鸯E:两两戏沙汀，长疑画不成。锦机争织样，歌曲爱呼名。好育顾栖息，堪怜泛浅清。凫鸥皆尔类，惟羡独含情。
S闻雁E:带霜南去雁，夜好宿汀沙。惊起向何处，高飞极海涯。入云声渐远，离岳路由赊。归梦当时断，参差欲到家。
S金陵E:始发碧江口，旷然谐远心。风清舟在鉴，日落水浮金。瓜步逢潮信，台城过雁音。故乡何处是，云外即乔林。
S陪王尚书泛舟莲池E:莲塘移画舸，泛泛日华清。水暖鱼频跃，烟秋雁早鸣。舞疑回雪态，歌转遏云声。客散山公醉，风高月满城。
S赠裴处士E:为儒白发生，乡里早闻名。暖酒雪初下，读书山欲明。字形翻鸟迹，诗调合猿声。门外沧浪水，知君欲濯缨。
S对雪E:飞舞北风凉，玉人歌玉堂。帘帷增曙色，珠翠发寒光。柳重絮微湿，梅繁花未香。兹辰贺丰岁，箫鼓宴梁王。
S王居士E:筇杖倚柴关，都城卖卜还。雨中耕白水，云外劚青山。有药身长健，无机性自闲。即应生羽翼，华表在人间。
S送段觉归杜曲闲居E:书剑南归去，山扉别几年。苔侵岩下路，果落洞中泉。红叶高斋雨，青萝曲槛烟。宁知远游客，羸马太行前。
S寄契盈上人E:何处是西林，疏钟复远砧。雁来秋水阔，鸦尽夕阳沉。婚嫁乖前志，功名异夙心。汤师不可问，江上碧云深。
S盈上人E:月沉霜已凝，无梦竟寒灯。寄世何殊客，修身未到僧。二毛梳上雪，双泪枕前冰。借问曹溪路，山多路几层。
S广陵道中E:城势已坡陀，城边东逝波。绿桑非苑树，青草是宫莎。山暝牛羊少，水寒凫雁多。因高一回首，还咏黍离歌。
S洞灵观冬青E:霜霰不凋色，两株交石坛。未秋红实浅，经夏绿阴寒。露重蝉鸣急，风多鸟宿难。何如西禁柳，晴舞玉阑干。
S送同年崔先辈E:西风帆势轻，南浦遍离情。菊艳含秋水，荷花递雨声。扣舷滩鸟没，移棹草虫鸣。更忆前年别，槐花满凤城。
S山鸡E:珍禽暂不扃，飞舞跃前庭。翠网摧金距，雕笼减绣翎。月圆疑望镜，花暖似依屏。何必旧巢去，山山芳草青。
S孤雁E:昔年双颉颃，池上霭春晖。霄汉力犹怯，稻粱心已违。芦洲寒独宿，榆塞夜孤飞。不及营巢燕，西风相伴归。
S寓怀E:南国浣纱伴，盈盈天下姝。盘金明绣带，动珮响罗襦。素手怨瑶瑟，清心悲玉壶。春华坐销落，未忍泣蘼芜。
S洛中游眺贻同志E:康衢一望通，河洛正天中。楼势排高凤，桥形架断虹。远山晴带雪，寒水晚多风。几日还携手，鸟鸣花满宫。
S长安旅夜E:久客怨长夜，西风吹雁声。云移河汉浅，月泛露华清。掩瑟独凝思，缓歌空寄情。门前有归路，迢递洛阳城。
S鸂鶒E:池寒柳复凋，独宿夜迢迢。雨顶冠应冷，风毛剑欲飘。故巢迷碧水，旧侣越丹霄。不是无归处，心高多寂寥。
S懿安皇太后挽歌词E:陵前春不尽，陵下夜何穷。未信金蚕老，先惊玉燕空。挽移兰殿月，笳引柏城风。自此随龙驭，桥山翠霭中。
S示弟E:自尔出门去，泪痕长满衣。家贫为客早，路远得书稀。文字何人赏，烟波几日归。秋风正摇落，孤雁又南飞。
S发灵溪馆E:山多水不穷，一叶似渔翁。鸟浴寒潭雨，猿吟暮岭风。杂英垂锦绣，众籁合丝桐。应有曹溪路，千岩万壑中。
S送李定言南游E:酒酣轻别恨，酒醒复离忧。远水应移棹，高峰更上楼。簟凉清露夜，琴响碧天秋。重惜芳尊宴，满城无旧游。
S行次潼关题驿后轩E:飞阁极层台，终南此路回。山形朝阙去，河势抱关来。雁过秋风急，蝉鸣宿雾开。平生无限意，驱马任尘埃。
S晨至南亭呈裴明府E:南斋梦钓竿，晨起月犹残。露重萤依草，风高蝶委兰。池光秋镜澈，山色晓屏寒。更恋陶彭泽，无心议去官。
S思归E:叠嶂平芜外，依依识旧邦。气高诗易怨，愁极酒难降。树暗支公院，山寒谢守窗。殷勤楼下水，几日到荆江。
S晚泊七里滩E:天晚日沈沈，归舟系柳阴。江村平见寺，山郭远闻砧。树密猿声响，波澄雁影深。荣华暂时事，谁识子陵心。
S送李溟秀才西行E:万里不辞劳，寒装叠缊袍。停车山店雨，挂席海门涛。鹰势暮偏急，鹤声秋更高。知君北邙路，留剑泣黄蒿。
S泛溪E:疑与武陵通，青溪碧嶂中。水寒深见石，松晚静闻风。遁迹驱鸡吏，冥心失马翁。才应毕婚嫁，还此息微躬。
S送楼烦李别驾E:琴清诗思劳，更欲学龙韬。王粲暂停笔，吕虔初佩刀。夜吟关月静，秋望塞云高。去去从军乐，雕飞代马豪。
S茅山赠梁尊师E:云屋何年客，青山白日长。种花春扫雪，看箓夜焚香。上象壶中阔，平生梦里忙。幸承仙籍后，乞取大还方。
S看雪E:松亚竹珊珊，心知万井欢。山明迷旧径，溪满涨新澜。客醉瑶台曙，兵防玉塞寒。红楼知有酒，谁肯学袁安。
S趋慈和寺移宴E:高寺移清宴，渔舟系绿萝。潮平秋水阔，云敛暮山多。广槛停箫鼓，繁弦散绮罗。西楼半床月，莫问夜如何。
S留赠偃师主人E:孤城漏未残，徒侣拂征鞍。洛北去游远，淮南归梦阑。晓灯回壁暗，晴雪卷帘寒。强尽主人酒，出门行路难。
S别韦处士E:南北断蓬飞，别多相见稀。更伤今日酒，未换昔年衣。旧友几人在，故乡何处归。秦原向西路，云晚雪霏霏。
S九日登樟亭驿楼E:鲈鲙与莼羹，西风片席轻。潮回孤岛晚，云敛众山晴。丹羽下高阁，黄花垂古城。因秋倍多感，乡树接咸京。
S江楼夜别E:离别奈情何，江楼凝艳歌。蕙兰秋露重，芦苇夜风多。深怨寄清瑟，远愁生翠蛾。酒酣相顾起，明月棹寒波。
S送惟素上人归新安E:山空叶复落，一径下新安。风急渡溪晚，雪晴归寺寒。寻云策藤杖，向日倚蒲团。宁忆西游客，劳劳歌路难。
S霅上宴别E:山断水茫茫，洛人西路长。笙歌留远棹，风雨寄华堂。红壁耿秋烛，翠帘凝晓香。谁堪从此去，云树满陵阳。
S下第别友人杨至之E:花落水潺潺，十年离旧山。夜愁添白发，春泪减朱颜。孤剑北游塞，远书东出关。逢君话心曲，一醉灞陵间。
S寻戴处士E:车马长安道，谁知大隐心。蛮僧留古镜，蜀客寄新琴。晒药竹斋暖，捣茶松院深。思君一相访，残雪似山阴。
S放猿E:殷勤解金锁，昨夜雨凄凄。山浅忆巫峡，水寒思建溪。远寻红树宿，深向白云啼。好觅来时路，烟萝莫共迷。
S将离郊园留示弟侄E:身贱与心违，秋风生旅衣。久贫辞国远，多病在家稀。山暝客初散，树凉人未归。西都万余里，明旦别柴扉。
S夜归丁卯桥村舍E:月凉风静夜，归客泊岩前。桥响犬遥吠，庭空人散眠。紫蒲低水槛，红叶半江船。自有还家计，南湖二顷田。
S崇圣寺别杨至之E:萧寺暂相逢，离忧满病容。寒斋秋少燕，阴壁夜多蛩。树暗水千里，山深云万重。怀君在书信，莫过雁回峰。
S途经李翰林墓E:气逸何人识，才高举世疑。祢生狂善赋，陶令醉能诗。碧水鲈鱼思，青山鵩鸟悲。至今孤冢在，荆棘楚江湄。
S严陵钓台贻行侣E:故人天下定，垂钓碧岩幽。旧迹随台古，高名寄水流。鸟喧群木晚，蝉急众山秋。更待新安月，凭君暂驻舟。
S南楼春望E:南楼春一望，云水共昏昏。野店归山路，危桥带郭村。晴烟和草色，夜雨长溪痕。下岸谁家住，残阳半掩门。
S题灞西骆隐士E:磻溪连灞水，商岭接秦山。青汉不回驾，白云长掩关。雀喧知鹤静，凫戏识鸥闲。却笑南昌尉，悠悠城市间。
S吴门送客早发E:吴歌咽深思，楚客怨归程。寺晓楼台迥，江秋管吹清。早潮低水槛，残月下山城。惆怅回舟日，湘南春草生。
S送太昱禅师E:禅床深竹里，心与径山期。结社多高客，登坛尽小师。早秋归寺远，新雨上滩迟。别后江云碧，南斋一首诗。
S旅怀E:征车何轧轧，南北极天涯。孤枕易为客，远书难到家。乡连云外树，城闭月中花。犹有扁舟思，前年别若耶。
S早发寿安次永寿渡E:东西车马尘，巩洛与咸秦。山月夜行客，水烟朝渡人。树凉风皓皓，滩浅石磷磷。会待功名就，扁舟寄此身。
S喜远书E:端居换时节，离恨隔龙泷。苔色上春阁，柳阴移晚窗。寄怀因桂水，流泪极枫江。此日南来使，金盘鱼一双。
S怀江南同志E:南国别经年，云晴波接天。蒲深鸂鶒戏，花暖鹧鸪眠。竹暗湘妃庙，枫阴楚客船。唯应洞庭月，万里共婵娟。
S洛中秋日E:故国无归处，官闲忆远游。吴僧秣陵寺，楚客洞庭舟。久病先知雨，长贫早觉秋。壮心能几许，伊水更东流。
S潼关兰若E:来往几经过，前轩枕大河。远帆春水阔，高寺夕阳多。蝶影下红药，鸟声喧绿萝。故山归未得，徒咏采芝歌。
S春泊弋阳E:江行春欲半，孤枕弋阳堤。云暗犹飘雪，潮寒未应溪。饮猿闻棹散，飞鸟背船低。此路成幽绝，家山巩洛西。
S晨别翛然上人E:吴僧诵经罢，败衲倚蒲团。钟韵花犹敛，楼阴月向残。晴山开殿响，秋水卷帘寒。独恨孤舟去，千滩复万滩。
S送客江行E:萧萧芦荻花，郢客独辞家。远棹依山响，危樯转浦斜。不寒澄浅石，潮落涨虚沙。莫与征徒望，乡园去渐赊。
S题宣州元处士幽居E:潺湲绕门水，未省濯缨尘。鸟散千岩曙，蜂来一径春。杉松还待客，芝朮不求人。宁学磻溪叟，逢时罢隐沦。
S送李秀才E:南楼送郢客，西郭见荆门。凫鹄下寒渚，牛羊归远村。兰舟倚行棹，桂酒掩余尊。重此一留宿，前村烟水昏。
S题倪处士旧居E:儒翁九十余，旧向此山居。生寄一壶酒，死留千卷书。槛摧新竹少，池浅故莲疏。但有子孙在，带经还荷锄。
S赠梁将军E:曾经黑山虏，一剑出重围。年长穷书意，时清隐钓矶。高斋云外住，瘦马月中归。唯说乡心苦，春风雁北飞。
S春望思旧游E:适意极春日，南台披薜萝。花光晴漾漾，山色昼峨峨。湘水美人远，信陵豪客多。唯凭一瓢酒，弹瑟纵高歌。
S恩德寺E:楼台横复重，犹有半岩空。萝洞浅深水，竹廊高下风。晴山疏雨后，秋树断云中。未尽平生意，孤帆又向东。
S天竺寺题葛洪井E:羽客炼丹井，井留人已无。旧泉青石下，余甃碧山隅。云朗镜开匣，月寒冰在壶。仍闻酿仙酒，此水过琼酴。
S朗上人院晨坐E:簟凉襟袖清，月没尚残星。山果落秋院，水花开晓庭。疏藤风袅袅，圆桂露冥冥。正忆江南寺，岩斋闻诵经。
S送客归湘楚E:无辞一杯酒，昔日与君深。秋色换归鬓，曙光生别心。桂花山庙冷，枫树水楼阴。此路千余里，应劳楚客吟。
S过故友旧居E:往年公子宅，夜宴乐难忘。高竹动疏翠，早莲飘暗香。珠盘凝宝瑟，绮席递华觞。今日皆何处，闭门春草长。
S题冲沼上人院E:劚石种松子，数根侵杳冥。天寒犹讲律，雨暗尚寻经。小殿灯千盏，深炉水一瓶。碧云多别思，休到望溪亭。
S和毕员外雪中见寄E:仙署淹清景，雪华松桂阴。夜凌瑶席宴，春寄玉京吟。烛晃垂罗幕，香寒重绣衾。相思不相访，烟月剡溪深。
S春醉E:酒醲花一树，何暇卓文君。客坐长先饮，公闲半已曛。水乡春足雨，山郭夜多云。何以参禅理，荣枯尽不闻。
S题岫上人院E:病客与僧闲，频来不掩关。高窗云外树，疏磬雨中山。离索秋虫响，登临夕鸟还。心知落帆处，明月浙河湾。
S送客南归有怀E:绿水暖青蘋，湘潭万里春。瓦尊迎海客，铜鼓赛江神。避雨松枫岸，看云杨柳津。长安一杯酒，座上有归人。
S李生弃官入道因寄E:西岩一径通，知学采芝翁。寒暑丹心外，光阴白发中。水深鱼避钓，云迥鹤辞笼。坐想还家日，人非井邑空。
S送韩校书E:恨与前欢隔，愁因此会同。迹高芸阁吏，名散雪楼翁。城闭三秋雨，帆飞一夜风。酒醒鲈鲙美，应在竟陵东。
S秋晚登城E:城高不可下，永日一登临。曲槛凉飙急，空楼返照深。苇花迷夕棹，梧叶散秋砧。谩作归田赋，蹉跎岁欲阴。
S南亭偶题E:城下水萦回，潮冲野艇来。鸟惊山果落，龟泛绿萍开。白首书千卷，朱颜酒一杯。南轩自流涕，不是望燕台。
S太和初靖恭里感事E:清湘吊屈原，垂泪撷蘋蘩。谤起乘轩鹤，机沉在槛猿。乾坤三事贵，华夏一夫冤。宁有唐虞世，心知不为言。
S游果昼二僧院E:何必老林泉，冥心便是禅。讲时开院去，斋后下帘眠。镜朗灯分焰，香销印绝烟。真乘不可到，云尽月明天。
S题官舍E:燕雁水乡飞，京华信自稀。簟瓢贫守道，书剑病忘机。叠鼓吏初散，繁钟鸟独归。高梧与疏柳，风雨似郊扉。
S郁林寺E:台殿冠嵯峨，春来日日过。水分诸院少，云近上方多。众籁凝丝竹，繁英耀绮罗。酒酣诗自逸，乘月棹寒波。
S赠高处士E:宅前云水满，高兴一书生。垂钓有深意，望山多远情。夜棋留客宿，春酒劝僧倾。未作干时计，何人问姓名。
S送僧归金山寺E:老归江上寺，不忘旧师恩。驻锡逢山色，停杯见浪痕。秋涛吞楚驿，晓月上荆门。为访题诗处，莓苔几字存。
S金谷桃花E:花在舞楼空，年年依旧红。泪光停晓露，愁态倚春风。开处妾先死，落时君亦终。东流两三片，应在夜泉中。
S忆长洲E:香径小船通，菱歌绕故宫。鱼沉秋水静，鸟宿暮山空。荷叶桥边雨，芦花海上风。归心无处托，高枕画屏中。
S送僧归敬亭山寺E:十年剑中路，传尽本师经。晓月下黔峡，秋风归敬亭。开门新树绿，登阁旧山青。遥想论禅处，松阴水一瓶。
S天街晓望E:明星低未央，莲阙迥苍苍。叠鼓催残月，疏钟迎早霜。关防浮瑞气，宫馆耀神光。再拜为君寿，南山高且长。
S送人归吴兴E:绿水棹云月，洞庭归路长。春桥悬酒幔，夜栅集茶樯。箬叶沉溪暖，蘋花绕郭香。应逢柳太守，为说过潇湘。
S月夜期友人不至E:坐待故人宿，月华清兴秋。管弦谁处醉，池馆此时愁。风过渚荷动，露含山桂幽。孤吟不可曙，昨夜共登楼。
S白马寺不出院僧E:禅空心已寂，世路任多岐。到院客长见，闭关人不知。寺喧听讲绝，厨远送斋迟。墙外洛阳道，东西无尽时。
S秋霁潼关驿亭E:霁色明高巘，关河独望遥。残云归太华，疏雨过中条。鸟散绿萝静，蝉鸣红树凋。何言此时节，去去任蓬飘。
S送客归兰溪E:花下送归客，路长应过秋。暮随江鸟宿，寒共岭猿愁。众水喧严濑，群峰抱沉楼。因君几南望，曾向此中游。
S贻终南山隐者E:中岩多少隐，提榼抱琴游。潭冷薜萝晚，山香松桂秋。瓢闲高树挂，杯急曲池流。独有迷津客，东西南北愁。
S韶州送窦司直北归E:江曲山如画，贪程亦驻舟。果随岩狖落，槎带水禽流。客散他乡夜，人归故国秋。樽前挂帆去，风雨下西楼。
S伤冯秀才E:旅葬不可问，茫茫西陇头。水云青草湿，山月白杨愁。琴信有时罢，剑伤无处留。淮南旧烟月，孤棹更逢秋。
S送郑寂上人南行E:儒家有释子，年少学支公。心出是非外，迹辞荣辱中。锡寒秦岭月，杯急楚江风。离怨故园里，小秋梨叶红。
S赠王处士E:归卧养天真，鹿裘乌角巾。茂陵闲久病，彭泽醉长贫。冠盖西园夜，笙歌北里春。谁怜清渭曲，又老钓鱼人。
S送友人归荆楚E:调瑟劝离酒，苦谙荆楚门。竹斑悲帝女，草绿怨王孙。潮落九疑迥，雨连三峡昏。同来不同去，迢递更伤魂。
S送友人罢举归东海E:沧波天堑外，何岛是新罗。舶主辞番远，棋僧入汉多。海风吹白鹤，沙日晒红螺。此去知投笔，须求利剑磨。
S苦雨E:江昏山半晴，南阻绝人行。葭菼连云色，杉松共雨声。早秋仍燕舞，深夜更鼍鸣。为报迷津客，讹言未可轻。
S游茅山E:步步入山门，仙家鸟径分。渔樵不到处，麋鹿自成群。石面迸出水，松头穿破云。道人星月下，相次礼茅君。
S卜居招书侣E:忆昨未知道，临川每羡鱼。世途行处见，人事病来疏。微雨秋栽竹，孤灯夜读书。怜君亦同志，晚岁傍山居。
S西山草堂E:何处少人事，西山旧草堂。晒书秋日晚，洗药石泉香。浚岭有朝雨，北窗生夜凉。从劳问归路，峰叠绕家乡。
S赠隐者E:回报隐居士，莫愁山兴阑。求人颜色尽，知道性情宽。信谱弹琴误，缘崖劚药难。东皋亦自给，殊愧远相安。
S寄小弟E:江城红叶尽，旅思复凄伤。孤梦家山远，独眠秋夜长。道存空倚命，身贱未归乡。南望空垂泪，天边雁一行。
S秋日E:有计自安业，秋风罢苦吟。买山兼种竹，对客更弹琴。烟起药园晚，杵声松院深。闲眠得真性，惆怅旧时心。
S石池E:通竹引泉脉，泓澄潋石盆。惊鱼翻藻叶，浴鸟上松根。残月留山影，高风耗水痕。谁家秋洗药，来往自开门。
S留题李侍御书斋E:昔话平生志，高斋曾见留。道孤心易感，恩重力难酬。独立千峰晓，频来一叶秋。鸡鸣应有处，不觉泪空流。
S紫藤E:绿萝萦数匝，本在草堂间。秋色寄高树，昼阴笼远山。移花疏处种，劚药困时攀。日暮微风起，难寻旧径还。
S下第归蒲城墅居E:失意归三径，伤春别九门。薄烟杨柳路，微雨杏花村。牧竖还呼犊，邻翁亦抱孙。不知余正苦，迎马问寒温。
S重赋鹭鸶E:何年去此地，南浦满凫雏。云汉知心远，林塘觉思孤。低飞下晚树，独睡映新蒲。为尔多归兴，前年在五湖。
S途中寒食E:处处哭声悲，行人马亦迟。店闲无火日，村暖斫桑时。泣路同杨子，烧山忆介推。清明明日是，甘负故园期。
S深春E:故里千帆外，深春一雁飞。干名频恸哭，将老欲何归。未谷抛还忆，交亲晚更稀。空持望乡泪，沾洒寄来衣。
S寻周炼师不遇留赠E:闭门池馆静，云访紫芝翁。零落槿花雨，参差荷叶风。夜棋全局在，春酒半壶空。长啸倚西阁，悠悠名利中。
S题灞西骆隐居E:志凌三蜀客，心爱五湖人。拚死酒中老，谋生书外贫。扫花眠石榻，捣药转溪轮。往往乘黄牸，鹿裘乌角巾。
S旅夜怀远客E:异乡多远情，梦断落江城。病起惭书癖，贫家负酒名。过春花自落，竟晓月空明。独此一长啸，故人天际行。
S秋夜棹舟访李隐君E:望月忆披襟，长溪柳半阴。高斋初酿酒，孤棹远携琴。犬吠秋山迥，鸡鸣晓树深。开门更欹枕，谁识野人心。
S卧病寄诸公E:飞盖集兰堂，清歌递柏觞。高城榆柳荫，虚阁芰荷香。海月秋偏静，山风夜更凉。自怜书万卷，扶病对萤光。
S寓崇圣寺怀李校书E:几日卧南亭，卷帘秋月清。河关初罢梦，池阁更含情。寒露润金井，高风飘玉筝。前年共游客，刀笔事戎旌。
S秋日行次关西E:金风荡天地，关西群木凋。早霜鸡喔喔，残月马萧萧。紫陌秦山近，青枫楚树遥。还同长卿志，题字满河桥。
S送荔浦蒋明府赴任E:路长春欲尽，歌怨酒初酣。白社莲宫北，青袍桂水南。驿行盘鸟道，船宿避龙潭。真得诗人趣，烟霞处处谙。
S怀政禅师院E:山斋路几层，败衲学真乘。寒暑移双树，光阴尽一灯。风飘高竹雪，泉涨小池冰。莫讶频来此，修身欲到僧。
S秋夕有怀E:念远坐西阁，华池涵月凉。书回秋欲尽，酒醒夜初长。露白莲衣浅，风清蕙带香。前年此佳景，兰棹醉横塘。
S秋霁寄远E:初霁独登赏，西楼多远风。横烟秋水上，疏雨夕阳中。高树下山鸟，平芜飞草虫。唯应待明月，千里与君同。
S惜春E:花开又花落，时节暗中迁。无计延春日，可能留少年。小丛初散蝶，高柳即闻蝉。繁艳归何处，满山啼杜鹃。
S题愁E:聚散竟无形，回肠百结成。古今销不得，离别觉潜生。降虏将军思，穷秋远客情。何人更憔悴，落第泣秦京。
S闻雁E:带霜南去雁，夜好宿汀沙。惊起向何处，高飞极海涯。入云声渐远，离岳路犹赊。归梦当时断，参差欲到家。
S不寝E:到晓不成梦，思量堪白头。多无百年命，长有万般愁。世事应难尽，营生卒未休。莫言名与利，名利是身仇。
S早行E:失枕惊先起，人家半梦中。闻鸡凭早晏，占斗认西东。辔湿知行露，衣单觉晓风。秋阳弄光影，忽吐半林红。
S陪郑史君泛舟晚归E:南郭望归处，郡楼高卷帘。平桥低皂盖，曲岸转彤襜。江晚笙歌促，山晴鼓角严。羊公莫先醉，清晓月纤纤。
S酬殷尧藩E:相如愧许询，寥落向溪滨。竹马儿犹小，荆钗妇惯贫。独愁忧过日，多病不如人。莫怪青袍选，长安隐旧春。
S赠迁客E:无机还得罪，直道不伤情。微雨昏山色，疏笼闭鹤声。闲居多野客，高枕见江城。门外长溪水，怜君又濯缨。
S征西旧卒E:少年乘勇气，百战过乌孙。力尽边城难，功加上将恩。晓风听戍角，残月倚营门。自说轻生处，金疮有旧痕。
S南陵留别段氏兄弟E:不知身老大，犹似旧时狂。为酒游山县，留诗遍草堂。归期秋未尽，离恨日偏长。更羡君兄弟，参差雁一行。
S旅中别侄暐E:相见又南北，中宵泪满襟。旅游知世薄，贫别觉情深。歌管一尊酒，山川万里心。此身多在路，休诵异乡吟。
S过鲍溶宅有感E:寥落故人宅，重来身已亡。古苔残墨沼，深竹旧书堂。秋色馆池静，雨声云木凉。无因展交道，日暮倍心伤。
S寄罗劭兴E:棠棣黄花发，忘忧碧叶齐。人闲微病酒，燕重远兼泥。混沌何由凿，青冥未有梯。高阳旧徒侣，时复一相携。
S崔处士E:真人塞其内，夫子入于机。未肯投竿起，惟欢负米归。雪中东郭履，堂上老莱衣。读遍先贤传，如君事者稀。
S自喜E:自喜蜗牛舍，兼容燕子巢。绿筠遗粉箨，红药绽香苞。虎过遥知阱，鱼来且佐庖。慢行成酩酊，邻壁有松醪。
S归墅E:行李逾南极，旬时到旧乡。楚芝应遍紫，邓橘未全黄。渠浊村舂急，旗高社酒香。故山归梦喜，先入读书堂。
S楚泽E:夕阳归路后，霜野物声干。集鸟翻渔艇，残虹拂马鞍。刘桢元抱病，虞寄数辞官。白袷经年卷，西来及早寒。
S蝉E:本以高难饱，徒劳恨费声。五更疏欲断，一树碧无情。薄宦梗犹泛，故园芜已平。烦君最相警，我亦举家清。
S街西池馆E:白阁他年别，朱门此夜过。疏帘留月魄，珍簟接烟波。太守三刀梦，将军一箭歌。国租容客旅，香熟玉山禾。
S柳E:动春何限叶，撼晓几多枝。解有相思否，应无不舞时。絮飞藏皓蝶，带弱露黄鹂。倾国宜通体，谁来独赏眉。
S桂林E:城窄山将压，江宽地共浮。东南通绝域，西北有高楼。神护青枫岸，龙移白石湫。殊乡竟何祷，箫鼓不曾休。
S陈后宫E:茂苑城如画，阊门瓦欲流。还依水光殿，更起月华楼。侵夜鸾开镜，迎冬雉献裘。从臣皆半醉，天子正无愁。
S属疾E:许靖犹羁宦，安仁复悼亡。兹辰聊属疾，何日免殊方。秋蝶无端丽，寒花只暂香。多情真命薄，容易即回肠。
S明日E:天上参旗过，人间烛焰销。谁言整双履，便是隔三桥。知处黄金锁，曾来碧绮寮。凭栏明日意，池阔雨萧萧。
S西溪E:近郭西溪好，谁堪共酒壶。苦吟防柳恽，多泪怯杨朱。野鹤随君子，寒松揖大夫。天涯常病意，岑寂胜欢娱。
S赠柳E:章台从掩映，郢路更参差。见说风流极，来当婀娜时。桥回行欲断，堤远意相随。忍放花如雪，青楼扑酒旗。
S谑柳E:已带黄金缕，仍飞白玉花。长时须拂马，密处少藏鸦。眉细从他敛，腰轻莫自斜。玳梁谁道好，偏拟映卢家。
S北禽E:为恋巴江好，无辞瘴雾蒸。纵能朝杜宇，可得值苍鹰。石小虚填海，芦铦未破矰。知来有乾鹊，何不向雕陵。
S楚宫E:复壁交青琐，重帘挂紫绳。如何一柱观，不碍九枝灯。扇薄常规月，钗斜只镂冰。歌成犹未唱，秦火入夷陵。
S石城E:石城夸窈窕，花县更风流。簟冰将飘枕，帘烘不隐钩。玉童收夜钥，金狄守更筹。共笑鸳鸯绮，鸳鸯两白头。
S离思E:气尽前溪舞，心酸子夜歌。峡云寻不得，沟水欲如何。朔雁传书绝，湘篁染泪多。无由见颜色，还自托微波。
S风雨E:凄凉宝剑篇，羁泊欲穷年。黄叶仍风雨，青楼自管弦。新知遭薄俗，旧好隔良缘。心断新丰酒，销愁斗几千。
S蝶E:叶叶复翻翻，斜桥对侧门。芦花惟有白，柳絮可能温。西子寻遗殿，昭君觅故村。年年芳物尽，来别败兰荪。
S韩翃舍人即事E:萱草含丹粉，荷花抱绿房。鸟应悲蜀帝，蝉是怨齐王。通内藏珠府，应官解玉坊。桥南荀令过，十里送衣香。
S公子E:一盏新罗酒，凌晨恐易消。归应冲鼓半，去不待笙调。歌好惟愁和，香浓岂惜飘。春场铺艾帐，下马雉媒娇。
S子初全溪作E:全溪不可到，况复尽余醅。汉苑生春水，昆池换劫灰。战蒲知雁唼，皱月觉鱼来。清兴恭闻命，言诗未敢回。
S少将E:族亚齐安陆，风高汉武威。烟波别墅醉，花月后门归。青海闻传箭，天山报合围。一朝携剑起，上马即如飞。
S桂林路中作E:地暖无秋色，江晴有暮晖。空余蝉嘒嘒，犹向客依依。村小犬相护，沙平僧独归。欲成西北望，又见鹧鸪飞。
S无题E:照梁初有情，出水旧知名。裙衩芙蓉小，钗茸翡翠轻。锦长书郑重，眉细恨分明。莫近弹棋局，中心最不平。
S落花E:高阁客竟去，小园花乱飞。参差连曲陌，迢递送斜晖。肠断未忍扫，眼穿仍欲归。芳心向春尽，所得是沾衣。
S月E:池上与桥边，难忘复可怜。帘开最明夜，簟卷已凉天。流处水花急，吐时云叶鲜。姮娥无粉黛，只是逞婵娟。
S赠宗鲁筇竹杖E:大夏资轻策，全溪赠所思。静怜穿树远，滑想过苔迟。鹤怨朝还望，僧闲暮有期。风流真底事，常欲傍清羸。
S垂柳E:娉婷小苑中，婀娜曲池东。朝佩皆垂地，仙衣尽带风。七贤宁占竹，三品且饶松。肠断灵和殿，先皇玉座空。
S李花E:李径独来数，愁情相与悬。自明无月夜，强笑欲风天。减粉与园箨，分香沾渚莲。徐妃久已嫁，犹自玉为钿。
S壬申七夕E:已驾七香车，心心待晓霞。风轻惟响珮，日薄不嫣花。桂嫩传香远，榆高送影斜。成都过卜肆，曾妒识灵槎。
S雨E:摵摵度瓜园，依依傍竹轩。秋池不自冷，风叶共成喧。窗迥有时见，檐高相续翻。侵宵送书雁，应为稻粱恩。
S菊E:暗暗淡淡紫，融融冶冶黄。陶令篱边色，罗含宅里香。几时禁重露，实是怯残阳。愿泛金鹦鹉，升君白玉堂。
S北楼E:春物岂相干，人生只强欢。花犹曾敛夕，酒竟不知寒。异域东风湿，中华上象宽。此楼堪北望，轻命倚危栏。
S拟沈下贤E:千二百轻鸾，春衫瘦著宽。倚风行稍急，含雪语应寒。带火遗金斗，兼珠碎玉盘。河阳看花过，曾不问潘安。
S蝶E:飞来绣户阴，穿过画楼深。重傅秦台粉，轻涂汉殿金。相兼惟柳絮，所得是花心。可要凌孤客，邀为子夜吟。
S牡丹E:压径复缘沟，当窗又映楼。终销一国破，不啻万金求。鸾凤戏三岛，神仙居十洲。应怜萱草淡，却得号忘忧。
S判春E:一桃复一李，井上占年芳。笑处如临镜，窥时不隐墙。敢言西子短，谁觉宓妃长。珠玉终相类，同名作夜光。
S荷花E:都无色可并，不奈此香何。瑶席乘凉设，金羁落晚过。回衾灯照绮，渡袜水沾罗。预想前秋别，离居梦棹歌。
S晓起E:拟杯当晓起，呵镜可微寒。隔箔山樱熟，褰帷桂烛残。书长为报晚，梦好更寻难。影响输双蝶，偏过旧畹兰。
S清河E:舟小回仍数，楼危凭亦频。燕来从及社，蝶舞太侵晨。绛雪除烦后，霜梅取味新。年华无一事，只是自伤春。
S寿安公主出降E:沩水闻贞媛，常山索锐师。昔忧迷帝力，今分送王姬。事等和强虏，恩殊睦本枝。四郊多垒在，此礼恐无时。
S寄裴衡E:别地萧条极，如何更独来。秋应为黄叶，雨不厌青苔。沈约只能瘦，潘仁岂是才。杂情堪底寄，惟有冷于灰。
S即日E:小苑试春衣，高楼倚暮晖。夭桃惟是笑，舞蝶不空飞。赤岭久无耗，鸿门犹合围。几家缘锦字，含泪坐鸳机。
S淮阳路E:荒村倚废营，投宿旅魂惊。断雁高仍急，寒溪晓更清。昔年尝聚盗，此日颇分兵。猜贰谁先致，三朝事始平。
S晚晴E:深居俯夹城，春去夏犹清。天意怜幽草，人间重晚晴。并添高阁迥，微注小窗明。越鸟巢干后，归飞体更轻。
S风E:迥拂来鸿急，斜催别燕高。已寒休惨淡，更远尚呼号。楚色分西塞，夷音接下牢。归舟天外有，一为戒波涛。
S洞庭鱼E:洞庭鱼可拾，不假更垂罾。闹若雨前蚁，多于秋后蝇。岂思鳞作簟，仍计腹为灯。浩荡天池路，翱翔欲化鹏。
S哀筝E:延颈全同鹤，柔肠素怯猿。湘波无限泪，蜀魄有余冤。轻幰长无道，哀筝不出门。何由问香炷，翠幕自黄昏。
S小桃园E:竟日小桃园，休寒亦未暄。坐莺当酒重，送客出墙繁。啼久艳粉薄，舞多香雪翻。犹怜未圆月，先出照黄昏。
S和张秀才落花有感E:晴暖感余芳，红苞杂绛房。落时犹自舞，扫后更闻香。梦罢收罗荐，仙归敕玉箱。回肠九回后，犹有剩回肠。
S齐梁晴云E:缓逐烟波起，如妒柳绵飘。故临飞阁度，欲入回陂销。萦歌怜画扇，敞景弄柔条。更奈天南位，牛渚宿残宵。
S效徐陵体赠更衣E:密帐真珠络，温帏翡翠装。楚腰知便宠，宫眉正斗强。结带悬栀子，绣领刺鸳鸯。轻寒衣省夜，金斗熨沈香。
S又效江南曲E:郎船安两桨，侬舸动双桡。扫黛开宫额，裁裙约楚腰。乖期方积思，临酒欲拌娇。莫以采菱唱，欲羡秦台箫。
S所居E:窗下寻书细，溪边坐石平。水风醒酒病，霜日曝衣轻。鸡黍随人设，蒲鱼得地生。前贤无不谓，容易即遗名。
S高松E:高松出众木，伴我向天涯。客散初晴候，僧来不语时。有风传雅韵，无雪试幽姿。上药终相待，他年访伏龟。
S访秋E:酒薄吹还醒，楼危望已穷。江皋当落日，帆席见归风。烟带龙潭白，霞分鸟道红。殷勤报秋意，只是有丹枫。
S昭州E:桂水春犹早，昭川日正西。虎当官道斗，猿上驿楼啼。绳烂金沙井，松干乳洞梯。乡音殊可骇，仍有醉如泥。
S哭刘司户蕡E:路有论冤谪，言皆在中兴。空闻迁贾谊，不待相孙弘。江阔惟回首，天高但抚膺。去年相送地，春雪满黄陵。
S裴明府居止E:爱君茅屋下，向晚水溶溶。试墨书新竹，张琴和古松。坐来闻好鸟，归去度疏钟。明日还相见，桥南贳酒醲。
S陆发荆南始至商洛E:昔去真无奈，今还岂自知。青辞木奴橘，紫见地仙芝。四海秋风阔，千岩暮景迟。向来忧际会，犹有五湖期。
S陈后宫E:玄武开新苑，龙舟宴幸频。渚莲参法驾，沙鸟犯句陈。寿献金茎露，歌翻玉树尘。夜来江令醉，别诏宿临春。
S乐游原E:春梦乱不记，春原登已重。青门弄烟柳，紫阁舞云松。拂砚轻冰散，开尊绿酎浓。无悰托诗遣，吟罢更无悰。
S小园独酌E:柳带谁能结，花房未肯开。空余双蝶舞，竟绝一人来。半展龙须席，轻斟玛瑙杯。年年春不定，虚信岁前梅。
S思归E:固有楼堪倚，能无酒可倾。岭云春沮洳，江月夜晴明。鱼乱书何托，猿哀梦易惊。旧居连上苑，时节正迁莺。
S向晚E:当风横去幰，临水卷空帷。北土秋千罢，南朝祓禊归。花情羞脉脉，柳意怅微微。莫叹佳期晚，佳期自古稀。
S春游E:桥峻斑骓疾，川长白鸟高。烟轻惟润柳，风滥欲吹桃。徙倚三层阁，摩挲七宝刀。庾郎年最少，青草妒春袍。
S离席E:出宿金尊掩，从公玉帐新。依依向余照，远远隔芳尘。细草翻惊雁，残花伴醉人。杨朱不用劝，只是更沾巾。
S俳谐E:短顾何由遂，迟光且莫惊。莺能歌子夜，蝶解舞宫城。柳讶眉双浅，桃猜粉太轻。年华有情状，吾岂怯平生。
S细雨E:萧洒傍回汀，依微过短亭。气凉先动竹，点细未开萍。稍促高高燕，微疏的的萤。故园烟草色，仍近五门青。
S商於新开路E:六百商於路，崎岖古共闻。蜂房春欲暮，虎阱日初曛。路向泉间辨，人从树杪分。更谁开捷径，速拟上青云。
S题郑大有隐居E:结构何峰是，喧闲此地分。石梁高泻月，樵路细侵云。偃卧蛟螭室，希夷鸟兽群。近知西岭上，玉管有时闻。
S夜饮E:卜夜容衰鬓，开筵属异方。烛分歌扇泪，雨送酒船香。江海三年客，乾坤百战场。谁能辞酩酊，淹卧剧清漳。
S江上E:万里风来地，清江北望楼。云通梁苑路，月带楚城秋。刺字从漫灭，归途尚阻修。前程更烟水，吾道岂淹留。
S凉思E:客去波平槛，蝉休露满枝。永怀当此节，倚立自移时。北斗兼春远，南陵寓使迟。天涯占梦数，疑误有新知。
S鸾凤E:旧镜鸾何处，衰桐凤不栖。金钱饶孔雀，锦段落山鸡。王子调清管，天人降紫泥。岂无云路分，相望不应迷。
S因书E:绝徼南通栈，孤城北枕江。猿声连月槛，鸟影落天窗。海石分棋子，郫筒当酒缸。生归话辛苦，别夜对凝釭。
S闲游E:危亭题竹粉，曲沼嗅荷花。数日同携酒，平明不在家。寻幽殊未极，得句总堪夸。强下西楼去，西楼倚暮霞。
S题李上谟壁E:旧著思玄赋，新编杂拟诗。江庭犹近别，山舍得幽期。嫩割周颙韭，肥烹鲍照葵。饱闻南烛酒，仍及拨醅时。
S江村题壁E:沙岸竹森森，维艄听越禽。数家同老寿，一径自阴深。喜客尝留橘，应官说采金。倾壶真得地，爱日静霜砧。
S即日E:桂林闻旧说，曾不异炎方。山响匡床语，花飘度腊香。几时逢雁足，著处断猿肠。独抚青青桂，临城忆雪霜。
S秋日晚思E:桐槿日零落，雨余方寂寥。枕寒庄蝶去，窗冷胤萤销。取适琴将酒，忘名牧与樵。平生有游旧，一一在烟霄。
S春宵自遣E:地胜遗尘事，身闲念岁华。晚晴风过竹，深夜月当花。石乱知泉咽，苔荒任径斜。陶然恃琴酒，忘却在山家。
S七夕偶题E:宝婺摇珠佩，常娥照玉轮。灵归天上匹，巧遗世间人。花果香千户，笙竽滥四邻。明朝晒犊鼻，方信阮家贫。
S幽居冬暮E:羽翼摧残日，郊园寂寞时。晓鸡惊树雪，寒鹜守冰池。急景忽云暮，颓年浸已衰。如何匡国分，不与夙心期。
S过姚孝子庐偶书E:拱木临周道，荒庐积古苔。鱼因感姜出，鹤为吊陶来。两鬓蓬常乱，双眸血不开。圣朝敦尔类，非独路人哀。
S寒食行次冷泉驿E:驿途仍近节，旅宿倍思家。独夜三更月，空庭一树花。介山当驿秀，汾水绕关斜。自怯春寒苦，那堪禁火赊。
S寄华岳孙逸人E:灵岳几千仞，老松逾百寻。攀崖仍蹑壁，啖叶复眠阴。海上呼三岛，斋中戏五禽。唯应逢阮籍，长啸作鸾音。
S北青萝E:残阳西入崦，茅屋访孤僧。落叶人何在，寒云路几层。独敲初夜磬，闲倚一枝藤。世界微尘里，吾宁爱与憎。
S幽人E:丹灶三年火，苍崖万岁藤。樵归说逢虎，棋罢正留僧。星斗同秦分，人烟接汉陵。东流清渭苦，不尽照衰兴。
S咏云E:捧月三更断，藏星七夕明。才闻飘迥路，旋见隔重城。潭暮随龙起，河秋压雁声。只应惟宋玉，知是楚神名。
S夜出西溪E:东府忧春尽，西溪许日曛。月澄新涨水，星见欲销云。柳好休伤别，松高莫出群。军书虽倚马，犹未当能文。
S九月於东逢雪E:举家忻共报，秋雪堕前峰。岭外他年忆，於东此日逢。粒轻还自乱，花薄未成重。岂是惊离鬓，应来洗病容。
S僧院牡丹E:薄叶风才倚，枝轻雾不胜。开先如避客，色浅为依僧。粉壁正荡水，缃帏初卷灯。倾城惟待笑，要裂几多缯。
S送丰都李尉E:万古商於地，凭君泣路岐。固难寻绮季，可得信张仪。雨气燕先觉，叶阴蝉遽知。望乡尤忌晚，山晚更参差。
S访隐E:路到层峰断，门依老树开。月从平楚转，泉自上方来。薤白罗朝馔，松黄暖夜杯。相留笑孙绰，空解赋天台。
S寓兴E:薄宦仍多病，从知竟远游。谈谐叨客礼，休浣接冥搜。树好频移榻，云奇不下楼。岂关无景物，自是有乡愁。
S归来E:旧隐无何别，归来始更悲。难寻白道士，不见惠禅师。草径虫鸣急，沙渠水下迟。却将波浪眼，清晓对红梨。
S寓目E:园桂悬心碧，池莲饫眼红。此生真远客，几别即衰翁。小幌风烟入，高窗雾雨通。新知他日好，锦瑟傍朱栊。
S登霍山驿楼E:庙列前峰迥，楼开四望穷。岭鼷岚色外，陂雁夕阳中。弱柳千条露，衰荷一面风。壶关有狂孽，速继老生功。
S有怀在蒙飞卿E:薄宦频移疾，当年久索居。哀同庾开府，瘦极沈尚书。城绿新阴远，江清返照虚。所思惟翰墨，从古待双鱼。
S春深脱衣E:睥睨江鸦集，堂皇海燕过。减衣怜蕙若，展帐动烟波。日烈忧花甚，风长奈柳何。陈遵容易学，身世醉时多。
S怀求古翁E:何时粉署仙，傲兀逐戎旃。关塞犹传箭，江湖莫系船。欲收棋子醉，竟把钓车眠。谢脁真堪忆，多才不忌前。
S城上E:有客虚投笔，无憀独上城。沙禽失侣远，江树著阴轻。边遽稽天讨，军须竭地征。贾生游刃极，作赋又论兵。
S如有E:如有瑶台客，相难复索归。芭蕉开绿扇，菡萏荐红衣。浦外传光远，烟中结响微。良宵一寸焰，回首是重帏。
S晋昌晚归马上赠E:西北朝天路，登临思上才。城闲烟草遍，村暗雨云回。人岂无端别，猿应有意哀。征南予更远，吟断望乡台。
S清夜怨E:含泪坐春宵，闻君欲度辽。绿池荷叶嫩，红砌杏花娇。曙月当窗满，征云出塞遥。画楼终日闭，清管为谁调。
S龙丘途中E:汉苑残花别，吴江盛夏来。惟看万树谷，不见一枝开。水色饶湘浦，滩声怯建溪。泪流回月上，可得更猿啼。
S送友人归宜春E:落花兼柳絮，无处不纷纷。远道空归去，流莺独自闻。墅桥喧碓水，山郭入楼云。故里南陔曲，秋期欲送君。
S永州送侄归宜春E:宋玉正秋悲，那堪更别离。从来襟上泪，尽作鬓边丝。永水清如此，袁江色可知。到家黄菊坼，亦莫怪归迟。
S正月E:正月今朝半，阳台信未回。水芹寒不食，山杏雨应开。世网留三宿，真源寄一杯。因声谢猿鸟，岁晏会归来。
S登明戍堡E:来经古城上，极目思无穷。寇尽烟萝外，人归蔓草中。峰峦当阙古，堞垒对云空。不见昔名将，徒称有战功。
S送陈明府之任E:客见天台县，闾阎树色间。骖回几临水，带缓独开山。吏散落花尽，人居远岛闲。过于老莱子，端简独承颜。
S秋晚同友人闲步E:藉草与行莎，相看日未斜。断崖分鸟道，疏树见人家。望远临孤石，吟余落片霞。野情看不足，归路思犹赊。
S宿东岩寺晓起E:野寺寒塘晓，游人一梦分。钟残数树月，僧起半岩云。宿鸟惊初见，幽泉落不闻。吟余凭前槛，红叶下纷纷。
S赠李商隐E:羽翼恣抟扶，山河使笔驱。月疏吟夜桂，龙失咏春珠。草细盘金勒，花繁倒玉壶。徒嗟好章句，无力致前途。
S元日即事E:敛板贺交亲，称觞讵有巡。年光悲掷旧，景色喜呈新。水柳烟中重，山梅雪后真。不知将白发，何以度青春。
S送友人罢举归蜀E:憔悴满衣尘，风光岂属身。卖琴红粟贵，看镜白髭新。栈畔谁高步，巴边自问津。凄然莫滴血，杜宇正哀春。
S送卫尉之延陵E:草木正花时，交亲触雨辞。一官之任远，尽室出城迟。乳滴茅君洞，鸦鸣季子祠。想知佐理暇，日有咏怀诗。
S送越州高录事E:官曹权纪纲，行李半舟航。浦溆潮来广，川源鸟去长。笋成稽岭岸，莲发镜湖香。泽国还之任，鲈鱼浪得尝。
S送潘咸E:时时赍破囊，访我息闲坊。煮雪问茶味，当风看雁行。心齐山鹿逸，句敌柳花狂。坚苦今如此，前程岂渺茫。
S送友人下第归宁E:紫阁雪未尽，杏园花亦寒。灞西辞旧友，楚外忆新安。细雨猿啼枿，微阳鹭起滩。旋应赴秋贡，讵得久承欢。
S游北山寺E:烟冈影畔寺，游步此时孤。庭静众药在，鹤闲双桧枯。蓝峰露秋院，灞水入春厨。便可栖心迹，如何返旧途。
S冬日题无可上人院E:入户道心生，茶间踏叶行。泻风瓶水涩，承露鹤巢轻。阁北长河气，窗东一桧声。诗言与禅味，语默此皆清。
S游云际寺E:涧壑吼风雷，香门绝顶开。阁寒僧不下，钟定虎常来。鸟啄林稍果，鼯跳竹里苔。心源无一事，尘界拟休回。
S题翠微寺E:沿溪又涉巅，始喜入前轩。钟度鸟沈壑，殿扃云湿幡。凉泉堕众石，古木彻疏猿。月上僧阶近，斯游岂易言。
S广德官舍二松E:杨公休簿领，二木日坚牢。直甚彰吾节，清终庇尔曹。幽阴月里细，冷树雪中高。谁见干霄后，枝飘白鹤毛。
S浴马E:解控复收鞭，长津动细涟。空蹄沈绿玉，阔臆没连钱。沫漩桥声下，嘶盘柳影边。常闻禀龙性，固与白波便。
S书怀E:只是守琴书，僧中独寓居。心唯务鹤静，分合与名疏。暮雨啼螀次，凉风落木初。家山太湖渌，归去复何如。
S一公房E:幽深谁掩关，清净自多闲。一雨收众木，孤云生远山。花萎绿苔上，鸽乳翠楼间。岚霭燃香夕，容听半偈还。
S晚次临泾E:路入犬羊群，城寒雉堞曛。居人只尚武，过客谩投文。马怯奔浑水，雕沈莽苍云。沙田积蒿艾，竟夕见烧焚。
S王母祠前写望E:云霞千古事，桃李旧花颜。芳信沈青鸟，空祠掩暮山。香传一座暗，柳匝万家闲。那复伤神所，河昏落日间。
S游暖泉精舍E:坞木殿前空，山河泽国同。鸟闲沙影上，泉落树阴中。缆舸蒲花水，萦幡柳絮风。翛然方寸地，何事更悲蓬。
S怀乡E:秋风江上家，钓艇泊芦花。断岸绿杨荫，疏篱红槿遮。鼍鸣积雨窟，鹤步夕阳沙。抱疾僧窗夜，归心过月斜。
S岫禅师南溪兰若E:锡影配瓶光，孤溪照草堂。水悬青石磴，钟动白云床。树色含残雨，河流带夕阳。唯应无月夜，瞑目见他方。
S龙翔寺寄李频E:钟声南北寺，不道往来遥。人事因循过，时光荏苒销。悬灯洒砌雨，上阁绕云雕。即是洲中柳，嘶蝉急暮条。
S送武瑴之邠宁E:戍路少人踪，边烟淡复浓。诗宁写别恨，酒不上离容。燕拂沙河柳，鸦高石窟钟。悠然一暌阻，山叠虏云重。
S夏日题岫禅师房E:朝朝声磬罢，章子扫藤阴。花过少游客，日长无事心。回山闭院直，落水下桥深。安得开方便，容身老此林。
S呈薛博士E:辛勤长在学，一室少曾开。时忆暮山寺，独登衰草台。名期五字立，迹愧九年来。此意今聊写，还希君子哀。
S即事E:抱杖立溪口，迎秋看塞门。连山互苍翠，二水各清浑。笛发孤烟戍，鸦归夕照村。萋萋芳草色，终是忆王孙。
S宿石窟寺E:一刹古冈南，孤钟撼夕岚。客闲明月阁，僧闭白云庵。野鹤立枯枿，天龙吟净潭。因知不生理，合自此中探。
S龙翔寺言怀E:眠云喜道存，读易过朝昏。乔木青连郭，长河白泻门。钟沈残月坞，鸟去夕阳村。搜此成闲句，期逢作者论。
S题弘济寺不出院僧E:楚鞋应此世，只绕砌苔休。色相栽花视，身心坐石修。声寒通节院，城黑见烽楼。欲取闲云并，闲云有去留。
S寄刘录事E:城西青岛寺，累夏漱寒泉。今在提纲所，应难扫石眠。风沙榆塞迥，波浪橘洲偏。重整潇湘棹，心期更几年。
S酬王檀见寄E:驰心栖杳冥，何物比清泠。夜月照巫峡，秋风吹洞庭。酬难尘鬓皓，坐久壁灯青。竟晚苍山咏，乔枝有鹤听。
S寺居秋日对雨有怀E:修修复雭雭，黄叶此时飞。隐几客吟断，邻房僧话稀。鸽寒栖树定，萤湿在窗微。即事潇湘渚，渔翁披草衣。
S上高侍御E:旧隐白云峰，生涯落叶同。关河一栖旅，杨柳十东风。迹处龙钟内，声居汩没中。酬恩若有地，宁止杀微躬。
S冬日寄友人E:空为梁甫吟，谁竟是知音。风雪坐闲夜，乡园来旧心。沧江孤棹迥，落日一钟深。君子久忘我，此诚甘自沈。
S得子侄书E:远书来阮巷，阙下见江东。不得经史力，枉抛耕稼功。雁天霞脚雨，渔夜苇条风。无复琴杯兴，开怀向尔同。
S献知己E:亦忝受恩身，当殊投刺新。竟蒙分玉石，终不离埃尘。大谷非无暖，幽枝自未春。昏昏过朝夕，应念苦吟人。
S赠张濆处士E:露白覆棋宵，林青读易朝。道高天子问，名重四方招。许鹤归华顶，期僧过石桥。虽然在京国，心迹自逍遥。
S送友人南中访旧知E:春尽大方游，思君便白头。地蒸川有毒，天暖树无秋。水急三巴险，猿分五岭愁。为缘知己分，南国必淹留。
S玄都观李尊师E:藓帻翠髯公，存思古观空。晓坛柽叶露，晴圃柳花风。寿已将椿并，棋难见局终。何当与高鹤，飞去海光中。
S送石贲归吴兴E:同志幸同年，高堂君独还。齐荣恩未报，共隐事皆闲。访寺临河岸，开楼见海山。洛中推二陆，莫久恋乡关。
S听歌E:朱槛满明月，美人歌落梅。忽惊尘起处，疑是有风来。一曲听初彻，几年愁暂开。东南正云雨，不得见阳台。
S青龙寺僧院E:常多簪组客，非独看高松。此地堪终日，开门见数峰。苔新禽迹少，泉冷树阴重。师意如山里，空房晓暮钟。
S夏夜会同人E:沈沈清暑夕，星斗俨虚空。岸帻栖禽下，烹茶玉漏中。形骸忘已久，偃仰趣无穷。日汲泉来漱，微开密筱风。
S游崔监丞城南别业E:门与青山近，青山复几重。雪融皇子岸，春浥翠微峰。地有经冬草，林无未老松。竹寒溪隔寺，晴日直闻钟。
S题吴先生山居E:先生此幽隐，便可谢人群。潭底见秋石，树间飞霁云。山居心已惯，俗事耳憎闻。念我要多疾，开炉药许分。
S晚游慈恩寺E:寺去幽居近，每来因采薇。伴僧行不困，临水语忘归。磬动青林晚，人惊白鹭飞。堪嗟浮俗事，皆与道相违。
S题王处士山居E:茅堂入谷远，林暗绝其邻。终日有流水，经年无到人。溪云常欲雨，山洞别开春。自得仙家术，栽松独养真。
S宿僧院E:禅地无尘夜，焚香话所归。树摇幽鸟梦，萤入定僧衣。破月斜天半，高河下露微。翻令嫌白日，动即与心违。
S晓别吕山人E:疏钟兼漏尽，曙色照青氛。栖鹤出高树，山人归白云。月盈期重宿，丹熟约相分。羡入秋风洞，幽泉仔细闻。
S送知全禅师南游E:师誉振京城，谈空万乘听。北行山已雪，南去木犹青。夜岳禅销月，秋潭汲动星。回期不可定，孤鹤在高冥。
S上张水部E:出入门阑久，儿童亦有情。不须将姓字，长说向公卿。每许连床坐，时容并马行。恩深转无语，怀抱自分明。
S塞上行作E:乡井从离别，穷边触目愁。生人居外地，塞雪下中秋。雁举之衡翅，河穿入虏流。将军心莫苦，向此取封侯。
S赠江夏卢使君E:诗人中最屈，无与使君俦。白发虽求退，明时合见收。登山犹自健，纵酒可多愁。好是能骑马，相逢见鄂州。
S冬夜寄白阁僧E:营营不自息，暌阔数年情。林下期难遂，人间事旋生。鸟栖寒水迥，月映积冰清。石室焚香坐，悬知不为名。
S送姚合郎中任杭州E:水陆中分程，看花一月行。会稽山隔浪，天竺树连城。候吏赍鱼印，迎船载旆旌。渡江春始半，列屿草初生。
S西园E:夏圃秋凉入，树低逢帻欹。水声翻败堰，山翠湿疏篱。绿滑莎藏径，红连果压枝。幽人更何事，旦夕与僧期。
S昊天观新栽竹E:清风枝叶上，山鸟已栖来。根别古沟岸，影生秋观苔。遍思诸草木，惟此出尘埃。恨为移君晚，空庭更拟栽。
S送姚处士归亳州E:白发麻衣破，还谯别弟回。首垂听乐泪，花落待歌杯。石路寻芝熟，柴门有鹿来。明王下征诏，应就碧峰开。
S寄楼子山云栖上人E:一室凿崔嵬，危梯叠藓苔。永无尘事到，时有至人来。涧谷冬深静，烟岚日午开。修身知得地，京寺未言回。
S秋夜喜友人宿E:莫说春闱事，清宵且共吟。频年遗我辈，何日遇知音。逼曙天倾斗，将寒叶坠林。无将簪绂意，只损壮夫心。
S秋日同僧宿西池E:菡萏遍秋水，隔林香似焚。僧同池上宿，霞向月边分。渚鸟栖蒲立，城砧接曙闻。来宵莫他约，重此话孤云。
S宿韦津山居E:永夕见招宿，诗书盈草堂。静吟倾美酒，高论出名场。窗飒松篁韵，庭兼雪月光。心期身未老，一去泛潇湘。
S夜携酒访崔正字E:只应芸阁吏，知我僻兼愚。吟兴忘饥冻，生涯任有无。惨云埋远岫，阴吹吼寒株。忽起围炉思，招携酒满壶。
S送蔡京东归迎侍E:高堂惟两别，此别是荣归。薄俸迎亲远，平时知己稀。郓郊秋木见，鲁寺夜钟微。近腊西来日，多逢霰雪飞。
S中秋E:尘里兼尘外，咸期此夕明。一年惟一度，长恐有云生。露洗微埃尽，光濡是物清。朗吟看正好，惆怅又西倾。
S池上宿E:事事不求奢，长吟省叹嗟。无才堪世弃，有句向谁夸。老树呈秋色，空池浸月华。凉风白露夕，此境属诗家。
S秋夕即事E:永夕坐暝久，萧萧猿狖啼。漏微砧韵隔，月落斗杓低。危叶无风坠，幽禽并树栖。自怜在岐路，不醉亦沉迷。
S晚夏E:日夕是西风，流光半已空。山光渐凝碧，树叶即翻红。学浅惭多士，秋成羡老农。谁怜信公道，不泣路岐中。
S夏日即事E:到晓改诗句，四邻嫌苦吟。中宵横北斗，夏木隐栖禽。天地先秋肃，轩窗映月深。幽庭多此景，惟恐曙光侵。
S寄姚谏议E:鸣鞭静路尘，籍籍谏垣臣。函疏封还密，炉香侍立亲。箧多临水作，窗宿卧云人。危坐开寒纸，灯前起草频。
S题山中故静禅师E:寂灭身何在，门人隔此生。影悬尘已厚，塔种柏初成。溪院秋先雪，山堂古有精。当时挂锡处，树老几枝倾。
S夏日游慈恩寺E:何处消长日，慈恩精舍频。僧高容野客，树密绝嚣尘。闲上凌虚塔，相逢避暑人。却愁归去路，马迹并车轮。
S送灵武朱书记E:灵帅与谁善，得君宾幕中。从容应尽礼，赞画致元功。连塞云长惨，才秋树半空。相如偏自惬，掌记复乘骢。
S吊草堂禅师E:杖履疑师在，房关四壁蛩。贮瓶经腊水，响塔隔山钟。乳鸽沿苔井，斋猿散雪峰。如何不相见，倚遍寺前松。
S送越客归E:霜薄东南地，江枫落未齐。众山离楚上，孤棹宿吴西。渚客留僧语，笼猿失子啼。到家冬即是，荷尽若耶溪。
S送周钺往江夏E:东西南北郡，自说遍曾游。人世终多故，皇都不少留。郢城帆过夜，汉水月方秋。此谒亲知去，闻猿岂解愁。
S送河池李明府之任E:河池安所理，种柳与弹琴。自合清时化，仍资白首吟。程余行片月，公退入遥林。想得询民瘼，方称单父心。
S哭鲍溶有感E:寥落故人宅，今来身已亡。古苔封墨沼，深竹映书堂。秋色池馆静，雨声云水凉。无因展交道，日暮剖心肠。
S送僧归玉泉寺E:玉泉归故刹，便老是僧期。乱木孤蝉后，寒山绝鸟时。若寻流水去，转出白云迟。见说千峰路，溪深复顶危。
S宣义池上E:修篁夹绿池，幽絮此中飞。何必青山远，仍将白发归。鸟啼亦有恨，鸥习总无机。树起秋风细，西林磬入微。
S回中夜访独孤从事E:满庭霜月魄，风静绝纤闻。边境时无事，州城夜访君。拥裘听塞角，酌醴话湘云。赞佐元戎美，恩齐十万军。
S宿宣义池亭E:暮色绕柯亭，南山幽竹青。夜深斜舫月，风定一池星。岛屿无人迹，菰蒲有鹤翎。此中足吟眺，何用泛沧溟。
S冬日骆家亭子E:亭台腊月时，松竹见贞姿。林积烟藏日，风吹水合池。恨无人此住，静有鹤相窥。是景吟诗遍，真于野客宜。
S忆鹤E:自尔归仙后，经秋又过春。白云寻不得，紫府去无因。此地空明月，何山伴羽人。终期华表上，重见令威身。
S听夜泉E:静里层层石，潺湲到鹤林。流回出几洞，源远历千岑。寒助空山月，清兼此夜心。幽人听达曙，相和藓床吟。
S乐游原春望E:乐游原上望，望尽帝都春。始觉繁华地，应无不醉人。云开双阙丽，柳映九衢新。爱此频来往，多闲逐此身。
S赠雍陶博士E:腹是群书笥，官为六义师。情高少尘事，朝下足闲时。有句同人伏，无私胄子知。汉庭公议在，正与触邪宜。
S夏日感怀寄所知E:了了见岐路，欲行难负心。趋时不圆转，自古易湮沉。日正林方合，蜩鸣夏已深。中郎今远在，谁识爨桐音。
S陈情上知己E:性与才俱拙，名场迹甚微。久居颜亦厚，独立事多非。刻骨搜新句，无人悯白衣。明时自堪恋，不是不知机。
S寄春坊顾校书E:宁因不得志，寂寞本相宜。冥目冥心坐，花开花落时。数畦蔬甲出，半梦鸟声移。只恐龙楼吏，归山又见违。
S寄雍陶先辈E:久别青云士，幽人分固然。愁心不易去，蹇步卒难前。尽落经霜叶，频阴欲雪天。归山自有限，岂待白头年。
S对月寄雍陶E:圆明寒魄上，天地一光中。临水通宵坐，知君此兴同。华凝衣有露，静极树无风。若向湘江见，湘江彻底空。
S寄谢观E:十五年余苦，今朝始遇君。无惭于白日，不枉别孤云。得失天难问，称扬鬼亦闻。此恩销镂骨，吟坐叶纷纷。
S送鄂州崔大夫赴镇E:廉问帝难人，朝廷辍重臣。入山初有雪，登路正无尘。去国鸣驺缓，经云住旆频。千峰与万木，清听雨情新。
S送钱给事赴虢州E:帝心忧虢俗，暂辍掖垣臣。疲瘵初承制，乡闾似得春。化成应有瑞，位重转闻贫。用作盐梅日，争回卧辙人。
S送新罗人归本国E:鸡林隔巨浸，一住一年行。日近国先曙，风吹海不平。眼穿乡井树，头白渺瀰程。到彼星霜换，唐家语却生。
S送车涛罢举归山E:朝是暮还非，人情冷暖移。浮生只如此，强进欲何为。要路知无援，深山必遇师。怜君明此理，休去不迟疑。
S送王书记归邠州E:陈琳轻一别，马上意超然。来日行烦暑，归时听早蝉。阴云翳城郭，细雨紊山川。从事公刘地，元戎旧礼贤。
S送谢观之剑南从事E:迢递从知己，他人敢更言。离京虽未腊，到府已应暄。飞急奔行雁，啼酸忆子猿。江山无限思，君拟共谁论。
S送顾非熊作尉盱眙E:一名兼一尉，未足是君伸。历数为诗者，多来作谏臣。路翻平楚阔，草带古淮新。天下虽云大，同声有几人。
S送友人下第归觐E:君此卜行日，高堂应梦归。莫将和氏泪，滴著老莱衣。岳雨连河细，田禽出麦飞。到家调膳后，吟苦落蝉晖。
S早行E:万类半已动，此心宁自安。月沉平野尽，星隐曙空残。马渡横流广，人行湛露寒。还思犹梦者，不信早行难。
S赠王尊师E:为道常日损，尊师修此心。挂肩黄布被，穿发白蒿簪。符札灵砂字，弦弹古素琴。囊中曾有药，点土亦成金。
S冬日喜同志宿E:相逢话清夜，言实转相知。共道名虽切，唯论命不疑。吟身坐霜石，眠鸟握风枝。别忆天台客，烟霞昔有期。
S逢吕上山人E:尘里正愁老，相逢眼益明。从前枉多病，此后鲜疏名。古柏今收子，深山许事兄。长生如有分，愿逐到蓬瀛。
S春暮对雨E:春暮雨微微，翻疑坠叶时。气蒙杨柳重，寒勒牡丹迟。未夕鸟先宿，望晴人有期。何当廓阴闭，新暑竹风吹。
S长信宫E:簟凉秋气初，长信恨何如。拂黛月生指，解鬟云满梳。一从悲画扇，几度泣前鱼。坐听南宫乐，清风摇翠裾。
S题景玄禅师院E:古僧精进者，师复是谁流。道贵行无我，禅难说到头。汲泉羸鹤立，拥褐老猿愁。曾住深山院，何如此院幽。
S夏日樊川别业即事E:无事称无才，柴门亦罕开。脱巾吟永日，著屐步荒台。风卷微尘上，霆将暴雨来。终南云渐合，咫尺失崔嵬。
S寄无可上人E:省学为诗日，宵吟每达晨。十年期是梦，一事未成身。枉别山中客，殊非世上人。今来已如此，须得桂荣新。
S访曲江胡处士E:何况归山后，而今已似仙。卜居天苑畔，闲步禁楼前。落日明沙岸，微风上纸鸢。静还林石下，坐读养生篇。
S慈恩寺塔下避暑E:古松凌巨塔，修竹映空廊。竟日闻虚籁，深山只此凉。僧真生我静，水淡发茶香。坐久东楼望，钟声振夕阳。
S春日雨后作E:朝来微有雨，天地爽无尘。北阙明如画，南山碧动人。车舆终日别，草树一城新。枉是吾君戚，何门谒紫宸。
S别王山人E:旨甘虽自足，未是禄荣亲。尚逐趋时伴，多离有道人。山居衣以草，生寄药随身。不食长无疾，年知出十旬。
S赠陶山人E:处士例营营，惟君纵此生。闲能资寿考，健不换公卿。药圃妻同耨，山田子共耕。定知丹熟后，无姓亦无名。
S云门寺E:上方僧又起，清磬出林初。吟苦晓灯暗，露零秋草疏。旧山多梦到，流水送愁余。寄寺欲经岁，惭无亲故书。
S中秋宿邓逸人居E:偶与山僧宿，吟诗坐到明。夜凉耽月色，秋渴漱泉声。涧木如竿耸，窗云作片生。白衣闲自贵，不揖汉公卿。
S酬牛秀才登楼见示E:旅馆再经秋，心烦懒上楼。年光同过隙，人事且随流。骨肉凭书问，乡关托梦游。所嗟山郡酒，倾尽只添忧。
S夏夜宴明月湖E:夏夜宴南湖，琴觞兴不孤。月摇天上桂，星泛浦中珠。助照萤随舫，添盘笋迸厨。圣朝思静默，堪守谷中愚。
S大水E:暴雨逐惊雷，从风忽骤来。浪驱三岛至，江拆二仪开。势恐圆枢折，声疑厚轴摧。冥心问元化，天眼几时回。
S禁火E:日日冒烟尘，忽忽禁火辰。塞榆关水湿，边草贼回春。岁月伤风迈，疮痍念苦辛。沙中看白骨，肠断故乡人。
S虎丘寺赠渔处士E:兰若云深处，前年客重过。岩空秋色动，水阔夕阳多。早负江湖志，今如鬓发何。唯思闲胜我，钓艇在烟波。
S送韦处士归省朔方E:映柳见行色，故山当落晖。青云知已殁，白首一身归。满袖萧关雨，连沙塞雁飞。到家翻有喜，借取老莱衣。
S送权先辈归觐信安E:衣彩独归去，一枝兰更香。马嘶芳草渡，门掩百花塘。野色亭台晚，滩声枕簟凉。小斋松岛上，重叶覆书堂。
S风蝉E:风蝉旦夕鸣，伴夜送秋声。故里客归尽，水边身独行。噪轩高树合，惊枕暮山横。听处无人见，尘埃满甑生。
S重寄卢中丞E:贱子来还去，何人伴使君。放歌迎晚醉，指路上高云。此夜雁初至，空山雨独闻。别多头欲白，惆怅惜余醺。
S送友人郑州归觐E:为有趋庭恋，应忘道路赊。风消荥泽冻，雨静圃田沙。古陌人来远，遥天雁势斜。园林新到日，春酒酌梨花。
S洛中逢卢郢石归觐E:不堪俱失意，相送出东周。缘切倚门恋，倍添为客愁。春山和雪静，寒水带冰流。别后期君处，灵源紫阁秋。
S赠越客E:故国波涛隔，明时心久留。献书双阙晚，看月五陵秋。南棹何当返，长江忆共游。定知钓鱼伴，相望在汀州。
S经无锡县醉后吟E:客过无名姓，扁舟系柳阴。穷秋南国泪，残日故乡心。京洛衣尘在，江湖酒病深。何须觅陶令，乘醉自横琴。
S旅次商山E:役役依山水，何曾似问津。断崖如避马，芳树欲留人。日夕猿鸟伴，古今京洛尘。一枝甘已失，辜负故园春。
S长洲E:扁舟殊不系，浩荡路才分。范蠡湖中树，吴王苑外云。悲心人望月，独夜雁离群。明发还驱马，关城见日曛。
S江边E:终日劳车马，江边款行扉。残花春浪阔，小酒故人稀。戍鼓客帆远，津云夕照微。何由兄与弟，俱及暮春归。
S越中寺居E:迟客疏林下，斜溪小艇通。野桥连寺月，高竹半楼风。水静鱼吹浪，枝闲鸟下空。数峰相向绿，日夕郡城东。
S塞下曲E:北风鸣晚角，雨雪塞云低。烽举战军动，天寒征马嘶。出营红旆展，过碛暗沙迷。诸将年皆老，何时罢鼓鼙。
S春望E:春海镜长天，青郊丽上年。林光虚霁晓，山翠薄晴烟。气暖禽声变，风恬草色鲜。散襟披石磴，韶景自深怜。
S蠡泽旅怀E:谁言行旅日，况复桃花时。水即沧溟远，星从天汉垂。川光独鸟暮，林色落英迟。岂是王程急，偏多游子悲。
S宴韦侍御新亭E:烟磴披青霭，风筵藉紫苔。花香凌桂醑，竹影落藤杯。鸣籁将歌远，飞枝拂舞开。未愁留兴晚，明月度云来。
S送李潜归绵州觐省E:朱楼对翠微，红旆出重扉。此地千人望，寥天一鹤归。雪封山崦白，鸟拂栈梁飞。谁比趋庭恋，骊珠耀彩衣。
S塞外寄张侍御E:千里入黄云，羁愁日日新。疏钟关路晓，远雨寒山春。南眺有归雁，北来无故人。却思陪宴处，回望与天邻。
S题终南山隐者居E:开门绝壑旁，蹑藓过花梁。路入峰峦影，风来芝朮香。夜吟明雪牖，春梦闭云房。尽室更何有，一琴兼一觞。
S嘉川驿楼晚望E:楼压寒江上，开帘对翠微。斜阳诸岭暮，古渡一僧归。窗迥云冲起，汀遥鸟背飞。谁言坐多倦，目极自忘机。
S送人归吴E:东吴与上国，万里路迢迢。为别晨昏久，全轻水陆遥。湘阴岛上寺，楚色月中潮。到此一长望，知君积恨销。
S送石贯归湖州E:同志幸同年，高堂君独还。齐荣恩未报，共隐事应闲。访寺临湖岸，开楼见海山。洛中推二陆，莫久恋乡关。
S送刘耕归舒州E:四座莫纷纷，须臾岐路分。自从同得意，谁不惜离群。旧国连青海，归程在白云。弃繻当日路，应竞看终军。
S寄赠许璋少府E:若说君高道，何人更得如。公庭唯树石，生计是琴书。诗句峭无敌，文才清有余。不知尺水内，争滞北溟鱼。
S寄雍陶先辈E:知音杳何处，书札寄无由。独宿月中寺，相思天畔楼。露凝衰草白，萤度远烟秋。怅望难归枕，吟劳生夜愁。
S寄友人E:西风又开菊，久客意如何。旧国天涯远，清砧月夜多。明时难际会，急景易蹉跎。抱玉终须献，谁言恋薜萝。
S感怀陈情E:恩重空感激，何门誓杀身。谬曾分玉石，竟自困风尘。阴谷非因暖，幽丛岂望春。升沉在言下，应念异他人。
S送程秀才下第归蜀E:莺迁与鶂退，十载泣岐分。蜀道重来老，巴猿此去闻。晓程侵岭雪，远栈入谿云。莫滞趋庭恋，荣亲只待君。
S旱鱼词上苗相公E:似龙鳞已足，唯是欠登门。日里腮犹湿，泥中目未昏。乞锄防蚁穴，望水泻金盆。他日能为雨，公田报此恩。
S寄石桥僧E:逢师入山日，道在石桥边。别后何人见，秋来几处禅。溪中云隔寺，夜半雪添泉。生有天台约，知无却出缘。
S送欧阳衮归闽中E:秦城几年住，犹著故乡衣。失意时相识，成名后独归。海秋蛮树黑，岭夜瘴禽飞。为学心难满，知君更掩扉。
S古观E:置观碑已折，看松年不分。洞中谁识药，门外日添坟。放去龟随水，呼来鹿怕薰。坛边见灰火，几烧祭星文。
S题令狐处士溪居E:白发已过半，无心离此溪。病尝山药遍，贫起草堂低。为月窗从破，因诗壁重泥。近来常夜坐，寂寞与僧齐。
S送僧归南岳E:心知衡岳路，不怕去人稀。船里谁鸣磬，沙头自曝衣。有家从小别，是寺即言归。料得逢春住，当禅云满扉。
S宁州春思E:失意离城早，边城任见花。初为断酒客，旧识卖书家。寒寺稀无雪，春风亦有沙。思归频入梦，即路不言赊。
S山友赠藓花冠E:尘污出华发，惭君青藓冠。此身闲未得，终日戴应难。好就松阴挂，宜当枕石看。会须寻道士，簪去绕霜坛。
S蛮家E:领得卖珠钱，还归铜柱边。看儿调小象，打鼓试新船。醉后眠神树，耕时语瘴烟。不逢寒便老，相问莫知年。
S苍梧云气E:何年化作愁，漠漠便难收。数点山能远，平铺水不流。湿连湘竹暮，浓盖舜坟秋。亦有思归客，看来尽白头。
S晚春花E:阴洞日光薄，花开不及时。当春无半树，经烧足空枝。疏与香风会，细将泉影移。此中人到少，开尽几人知。
S宿胡氏溪亭E:独住水声里，有亭无热时。客来因月宿，床势向山移。鹤睡松枝定，萤归葛叶垂。寂寥犹欠伴，谁为报僧知。
S送华阴隐者E:往往到城市，得非征药钱。世人空识面，弟子莫知年。自说能医死，相期更学仙。近来移住处，毛女旧峰前。
S落第后寄江南亲友E:古巷槐阴合，愁多昼掩扉。独存过江马，强拂看花衣。送客心先醉，寻僧夜不归。龙钟易惆怅，莫遣寄书稀。
S欲别E:花时人欲别，每日醉樱桃。买酒金钱尽，弹筝玉指劳。归期无岁月，客路有风涛。锦缎裁衣赠，麒麟落剪刀。
S留别张水部籍E:省中重拜别，兼领寄人书。已念此行远，不应相问疏。子城西并宅，御水北同渠。要取春前到，乘闲候起居。
S小古镜E:字已无人识，唯应记铸年。见来深似水，携去重于钱。鸾翅巢空月，菱花遍小天。宫中照黄帝，曾得化为仙。
S题太白山隐者E:高居在幽岭，人得见时稀。写箓扃虚白，寻僧到翠微。扫坛星下宿，收药雨中归。从服小还后，自疑身解飞。
S鲤鱼E:似龙鳞又足，只是欠登门。月里腮犹湿，泥中目未昏。乞锄防蚁穴，望水写金盆。他日能为雨，公田报此恩。
S边州客舍E:开门不成出，麦色遍前坡。自小诗名在，如今白发多。经年无越信，终日厌蕃歌。近寺居僧少，春来亦懒过。
S赠道者E:晏来知养气，度日语时稀。到处留丹井，终寒不絮衣。病乡多惠药，鬼俗有符威。自说身轻健，今年数梦飞。
S边游E:古镇门前去，长安路在东。天寒明堠火，日晚裂旗风。塞馆皆无事，儒装亦有弓。防秋故乡卒，暂喜语音同。
S夜泊淮阴E:夜入楚家烟，烟中人未眠。望来淮岸尽，坐到酒楼前。灯影半临水，筝声多在船。乘流向东去，别此易经年。
S远水E:渺渺浸天色，一边生晚光。阔浮萍思远，寒入雁愁长。北极连平地，东流即故乡。扁舟来宿处，仿佛似潇湘。
S黄州暮愁E:凌澌冲泪眼，重叠自西来。即夜寒应合，非春暖不开。岂无登陆计，宜弃济川材。愿寄浮天外，高风万里回。
S晓发昭应E:行人见雪愁，初作帝乡游。旅店开偏早，乡帆去未收。灯残催卷席，手冷怕梳头。是物寒无色，汤泉正自流。
S赠金州姚合使君E:为郎名更重，领郡是蹉跎。官壁题诗尽，衙庭看鹤多。城池连草堑，篱落带椒坡。未觉旗幡贵，闲行触处过。
S送殷中丞游边E:话别无长夜，灯前闻曙鸦。已行难避雪，何处合逢花。野寺门多闭，羌楼酒不赊。还须见边将，谁拟静尘沙。
S寄坐夏僧E:坐夏日偏长，知师在律堂。多因束带热，更忆剃头凉。苔色侵经架，松阴到簟床。还应炼诗句，借卧石池傍。
S寄卢式E:到处久南望，未知何日回。寄书频到海，得梦忽闻雷。岭日当秋暗，蛮花近腊开。白身居瘴疠，谁不惜君才。
S日东病僧E:云水绝归路，来时风送船。不言身后事，犹坐病中禅。深壁藏灯影，空窗出艾烟。已无乡土信，起塔寺门前。
S泛溪E:溪船泛渺瀰，渐觉灭炎辉。动水花连影，逢人鸟背飞。深犹见白石，凉好换生衣。未得多诗句，终须隔宿归。
S咸阳别李处士E:古道自迢迢，咸阳离别桥。越人闻水处，秦树带霜朝。驻马言难尽，分程望易遥。秋前未相见，此意转萧条。
S寄流人E:毒草不曾枯，长添客健无。雾开蛮市合，船散海城孤。象迹频藏齿，龙涎远蔽珠。家人秦地老，泣对日南图。
S华顶道者E:仙人掌中住，生有上天期。已废烧丹处，犹多种杏时。养龙于浅水，寄鹤在高枝。得道复无事，相逢尽日棋。
S酬从叔听夜泉见寄E:梦罢更开户，寒泉声隔云。共谁寻最远，独自坐偏闻。岩际和风滴，溪中泛月分。岂知当此夜，流念到江濆。
S和李用夫栽小松E:移来未换叶，已胜在空山。静对心标直，遥吟境助闲。影侵残雪际，声透小窗间。即耸凌空干，翛翛岂易攀。
S哭南流人E:遥见南来使，江头哭问君。临终时有雪，旅葬处无云。官库空收剑，蛮僧共起坟。知名人尚少，谁为录遗文。
S经李白墓E:夜郎归未老，醉死此江边。葬阙官家礼，诗残乐府篇。游魂应到蜀，小碣岂旌贤。身没犹何罪，遗坟野火燃。
S送僧E:灵山巡未遍，不作住持心。逢寺暂投宿，是山皆独寻。有时过静界，在处想空林。从小即行脚，出家来至今。
S送苏处士归西山E:南游何所为，一箧又空归。守道安清世，无心换白衣。深林蝉噪暮，绝顶客来稀。早晚重相见，论诗更及微。
S游烂柯山E:步步出尘氛，溪山别是春。坛边时过鹤，棋处寂无人。访古碑多缺，探幽路不真。翻疑归去晚，清世累移晨。
S送友人之永嘉E:长贫知不易，去计拟何逃。相对人愁别，经过几处劳。城连沙岫远，山断夏云高。犹想成诗处，秋灯半照涛。
S巴中逢故人E:劳思空积岁，偶会更无由。以分难相舍，将行且暂留。路岐何处极，江峡半猿愁。到此分南北，离怀岂易收。
S舜城怀古E:禅禹逊尧聪，巍巍盛此中。四隅咸启圣，万古赖成功。道德去弥远，山河势不穷。停车一再拜，帝业即今同。
S汉南遇友人E:此身西复东，何计此相逢。梦尽吴越水，恨深襄汉钟。积云开去路，曙雪叠前峰。谁即知非旧，怜君忽见容。
S游头陀寺上方E:高步陟崔嵬，吟闲路惜回。寺知何代有，僧见梵天来。暮霭连沙积，余霞遍槛开。更期招静者，长啸上南台。
S送友人游河东E:停车晓烛前，一语几潸然。路去干戈日，乡遥饥馑年。湖波晴见雁，槐驿晚无蝉。莫纵经时住，东南书信偏。
S中秋夜怀E:趋驰早晚休，一岁又残秋。若只如今日，何难至白头。沧波归处远，旅食尚边愁。赖见前贤说，穷通不自由。
S寄富春孙路处士E:平生醉与吟，谁是见君心。上国一归去，沧江闲至今。钟繁秋寺近，峰阔晚涛深。疏放长如此，何人长得寻。
S送客归新罗E:君家沧海外，一别见何因。风土虽知教，程途自致贫。浸天波色晚，横笛鸟行春。明发千樯下，应无更远人。
S杭州江亭留题登眺E:处处日驰销，凭轩夕似朝。渔翁闲鼓棹，沙鸟戏迎潮。树间津亭密，城连坞寺遥。因谁报隐者，向此得耕樵。
S荆州夜与友亲相遇E:山海两分岐，停舟偶似期。别来何限意，相见却无辞。坐永神凝梦，愁繁鬓欲丝。趋名易迟晚，此去莫经时。
S送友人游边E:方春到帝京，有恋有愁并。万里江海思，半年沙塞程。绿阴斜向驿，残照远侵城。自可资新课，还期振盛名。
S题赠宣州亢拾遗E:传骑一何催，山门昼未开。高人终避世，圣主不遗才。坐次欹临水，门中独举杯。谁为旦夕侣，深寺数僧来。
S姚氏池亭E:池馆饶嘉致，幽人惬所闲。筱风能动浪，岸树不遮山。啸槛鱼惊后，眠窗鹤语间。何须说庐阜，深处更跻攀。
S送友人之江南E:东南路苦辛，去路见无因。万里此相送，故交谁更亲。日浮汀草绿，烟霁海山春。握手无别赠，为予书札频。
S彭蠡湖春望E:湖亭东极望，远棹不须回。遍草新湖落，连天众雁来。芦洲残照尽，云障积烟开。更想鸱夷子，扁舟安在哉。
S归家山行E:献赋才何拙，经时不耻归。能知此意是，甘取众人非。遍陇耕无圃，缘溪钓有矶。此怀难自遣，期在振儒衣。
S长安书怀呈知己E:江湖归不易，京邑计长贫。独夜有知己，论心无故人。一灯愁里梦，九陌病中春。为问清平日，无门致出身。
S闻蝉E:动叶复惊神，声声断续匀。坐来同听者，俱是未归人。一棹三湘浪，单车二蜀尘。伤秋各有日，千可念因循。
S李处士道院南楼E:霜晚复秋残，楼明近远山。满壶邀我醉，一榻为僧闲。树簇孤汀眇，帆欹积浪间。从容更南望，殊欲外人寰。
S龙州与韩将军夜会E:庭绿草纤纤，边州白露沾。别歌缘剑起，客泪是愁添。见月鹊啼树，避风云满帘。将军尽尊酒，楼上赋星占。
S途中逢友人E:长大有南北，山川各所之。相逢孤馆夜，共忆少年时。烂醉百花酒，狂题几首诗。来朝又分袂，后会鬓应丝。
S送友人下第归襄阳E:失意已春残，归愁与别难。山分关路细，江绕夜城寒。草色连晴坂，鼍声离晓滩。差池是秋赋，何以暂怀安。
S题永忻寺影堂E:不遇修寺日，无钱入影堂。故来空礼拜，临去重添香。僧得名难近，灯传火已长。发心依止后，借住有邻房。
S蛮家E:领得卖珠钱，还归铜柱边。看儿调小象，打鼓放新船。醉后眠神树，耕时语瘴烟。又逢衰蹇老，相问莫知年。
S春思E:初日照杨柳，玉楼含翠阴。啼春独鸟思，望远佳人心。幽怨贮瑶瑟，韶光凝碧林。所思曾不见，芳草意空深。
S送从叔赴南海幕E:洞庭秋色起，哀狖更难闻。身往海边郡，帆悬天际云。炎州罗翠鸟，瘴岭控蛮军。信息来非易，堪悲此路分。
S江行留别E:吴楚半秋色，渡江逢苇花。云侵帆影尽，风逼雁行斜。返照开岚翠，寒潮荡浦沙。余将何所往，海峤拟营家。
S将别寄友人E:帝乡归未得，辛苦事羁游。别馆一尊酒，客程千里秋。霜风红叶寺，夜雨白蘋洲。长恐此时泪，不禁和恨流。
S客行E:路岐长不尽，客恨杳难通。芦荻晚汀雨，柳花南浦风。乱钟嘶马急，残日半帆红。却羡渔樵侣，闲歌落照中。
S过野叟居E:野人闲种树，树老野人前。居止白云内，渔樵沧海边。呼儿采山药，放犊饮溪泉。自著养生论，无烦忧暮年。
S答光州王使君E:信来淮上郡，楚岫入秦云。自顾为儒者，何由答使君。蜕风蝉半失，阻雨雁频闻。欲识平生分，他时别纪勋。
S夕次淮口E:天涯秋光尽，木末群鸟还。夜久游子息，月明岐路闲。风生淮水上，帆落楚云间。此意竟谁见，行行非故关。
S落日怅望E:孤云与归鸟，千里片时间。念我一何滞，辞家久未还。微阳下乔木，远色隐秋山。临水不敢照，恐惊平昔颜。
S早发故山作E:云门夹峭石，石路荫长松。谷响猿相应，山深水复重。餐霞人不见，采药客犹逢。独宿灵潭侧，时闻岳顶钟。
S寄终南真空禅师E:闲想白云外，了然清净僧。松门山半寺，夜雨佛前灯。此境可长住，浮生自不能。一从林下别，瀑布几成冰。
S秋郊夕望E:度鸟向栖急，阴虫逢夜多。余霞媚秋汉，迥月濯沧波。蔓草将萎绝，流年其奈何。耿然摇落思，独酌不成歌。
S赠越客E:故国波涛隔，明时已久留。献书双阙晚，看月五陵秋。南棹何时返，长江忆共游。遥知钓船畔，相望在汀洲。
S汧上劝旧友E:斗酒故人同，长歌起北风。斜阳高垒闭，秋角暮山空。雁叫寒流上，萤飞薄雾中。坐来生白发，况复久从戎。
S送狄参军赴杭州E:新官非次受，圣主宠前勋。关雪发车晚，风涛挂席闻。海门山叠翠，湖岸郡藏云。执简从公后，髯参岂胜君。
S过故人所迁新居E:金马诏何晚，茂陵居近修。客来云雨散，鸟下梧桐秋。迥汉衔天阙，遥泉响御沟。坐看凉月上，为子一淹留。
S宿崔邵池阳别墅E:杨柳色已改，郊原日复低。烟生寒渚上，霞散乱山西。待月人相对，惊风雁不齐。此心君莫问，旧国去将迷。
S远水E:荡漾空沙际，虚明入远天。秋光照不极，鸟影去无边。势引长云断，波轻片雪连。汀洲杳难到，万古覆苍烟。
S赠别北客E:君生游侠地，感激气何高。饮尽玉壶酒，赠留金错刀。雁关飞霰雪，鲸海落云涛。决去如征鸟，离心空自劳。
S夜下湘中E:洞庭人夜别，孤棹下湘中。露洗寒山遍，波摇楚月空。密林飞暗狖，广泽发鸣鸿。行值扬帆者，江分又不同。
S送吕郎中牧东海郡E:假道经淮泗，樯乌集隼旟。芜城沙菼接，波岛石林疏。海鹤空庭下，夷人远岸居。山乡足遗老，伫听荐贤书。
S山行偶作E:缘危路忽穷，投宿值樵翁。鸟下山含暝，蝉鸣露滴空。石门斜月入，云窦暗泉通。寂寞生幽思，心疑旧隐同。
S巴江夜猿E:日饮巴江水，还啼巴岸边。秋声巫峡断，夜影楚云连。露滴青枫树，山空明月天。谁知泊船者，听此不能眠。
S送田使君牧蔡州E:主意思政理，牧人官不轻。树多淮右地，山远汝南城。望稼周田隔，登楼楚月生。悬知蒋亭下，渚鹤伴闲行。
S雀台怨E:魏宫歌舞地，蝶戏鸟还鸣。玉座人难到，铜台雨滴平。西陵树不见，漳浦草空生。万恨尽埋此，徒悬千载名。
S早发故园E:语别在中夜，登车离故乡。曙钟寒出岳，残月迥凝霜。风柳条多折，沙云气尽黄。行逢海西雁，零落不成行。
S赠别江客E:湘中有岑穴，君去挂帆过。露细蒹葭广，潮回岛屿多。汀洲延夕照，枫叶坠寒波。应使同渔者，生涯许钓歌。
S宿翠微寺E:处处松阴满，樵开一径通。鸟归云壑静，僧语石楼空。积翠含微月，遥泉韵细风。经行心不厌，忆在故山中。
S霁后寄白阁僧E:苍翠霾高雪，西峰鸟外看。久披山衲坏，孤坐石床寒。盥手水泉滴，燃灯夜烧残。终期老云峤，煮药伴中餐。
S送僧归金山寺E:金陵山色里，蝉急向秋分。迥寺横洲岛，归僧渡水云。夕阳依岸尽，清磬隔潮闻。遥想禅林下，炉香带月焚。
S广陵曲E:葱茏桂树枝，高系黄金羁。叶隐青蛾翠，花飘白玉墀。上鸣间关鸟，下醉游侠儿。炀帝国已破，此中都不知。
S送人游蜀E:别离杨柳陌，迢递蜀门行。若听清猿后，应多白发生。虹霓侵栈道，风雨杂江声。过尽愁人处，烟花是锦城。
S旅次夏州E:嘶马发相续，行次夏王台。锁郡云阴暮，鸣笳烧色来。霜繁边上宿，鬓改碛中回。怅望胡沙晓，惊蓬朔吹催。
S同庄秀才宿镇星观E:的的星河落，沾苔复洒松。湿光微泛草，石翠澹摇峰。野观云和月，秋城漏间钟。知君亲此境，九陌少相逢。
S鹳雀楼晴望E:尧女楼西望，人怀太古时。海波通禹凿，山木闭虞祠。鸟道残虹挂，龙潭返照移。行云如可驭，万里赴心期。
S冬日寄洛中杨少尹E:黄河岸柳衰，城下度流澌。年长从公懒，天寒入府迟。家山望几遍，魏阙赴何时。怀古心谁识，应多谒舜祠。
S浙江夜宿E:落帆人更起，露草满汀洲。远狖啼荒峤，孤萤溺漫流。积阴开片月，爽气集高秋。去去胡为恋，搴芳时一游。
S寄西岳白石僧E:挂锡中峰上，经行踏石梯。云房出定后，岳月在池西。峭壁残霞照，欹松积雪齐。年年著山屐，曾得到招提。
S怀故山寄贾岛E:心偶羡明代，学诗观国风。自从来阙下，未胜在山中。丹桂日应老，白云居久空。谁能谢时去，聊与此生同。
S灞上秋居E:灞原风雨定，晚见雁行频。落叶他乡树，寒灯独夜人。空园白露滴，孤壁野僧邻。寄卧郊扉久，何门致此身。
S寄崇德里居作E:扫君园林地，泽我清凉襟。高鸟云路晚，孤蝉杨柳深。风微汉宫漏，月迥秦城砧。光景坐如此，徒怀经济心。
S河梁别E:河梁送别者，行哭半非亲。此路足征客，胡天多杀人。金罍照离思，宝瑟凝残春。早晚期相见，垂杨凋复新。
S留别定襄卢军事E:行行与君别，路在雁门西。秋色见边草，军声闻戍鼙。酣歌击宝剑，跃马上金堤。归去咸阳里，平生志不迷。
S送杜秀才东游E:羁游年复长，去日值秋残。草出函关白，云藏野渡寒。鸿多霜雪重，山广道途难。心事何人识，斗牛应数看。
S怀黄颇E:有客南浮去，平生与我同。炎州结遥思，芳杜采应空。秦雁归侵月，湘猿戏褭枫。期君翼明代，未可恋山中。
S陇上独望E:斜日挂边树，萧萧独望间。阴云藏汉垒，飞火照胡山。陇首行人绝，河源夕鸟还。谁为立勋者，可惜宝刀闲。
S长安书怀E:岐路今如此，还堪恸哭频。关中成久客，海上老诸亲。谷口田应废，乡山草又春。年年销壮志，空作献书人。
S邯郸驿楼作E:芜没丛台久，清漳废御沟。蝉鸣河外树，人在驿西楼。云烧天中赤，山当日落秋。近郊经战后，处处骨成丘。
S边城独望E:聊凭危堞望，倍起异乡情。霜落蒹葭白，山昏雾露生。河滩胡雁下，戎垒汉鼙惊。独树残秋色，狂歌泪满缨。
S江亭赠别E:长亭晚送君，秋色渡江濆。衰柳风难定，寒涛雪不分。猿声离楚峡，帆影入湘云。独泛扁舟夜，山钟可卧闻。
S寄剡中友人E:故人今在剡，秋草意如何。岭暮云霞杂，潮回岛屿多。沃洲僧几访，天姥客谁过。岁晚偏相忆，风生隔楚波。
S送国子韦丞E:临水独相送，归期千里间。云回逢过雨，路转入连山。一骑行芳草，新蝉发故关。遥聆茂陵下，夜启竹扉闲。
S题吴发原南居E:闲居谁厌僻，门掩汉祠前。山色夏云映，树阴幽草连。晴光分渚曲，绿气冒原田。何日远游罢，高枝已噪蝉。
S山中寄姚合员外E:朝与城阙别，暮同麋鹿归。鸟鸣松观静，人过石桥稀。木叶摇山翠，泉痕入涧扉。敢招仙署客，暂此拂朝衣。
S中秋月E:阴魄出海上，望之增苦吟。冷搜骊颔重，寒彻蚌胎深。皓气笼诸夏，清光射万岑。悠然天地内，皎洁一般心。
S赠别空公E:云门秋却入，微径久无人。后夜中峰月，空林百衲身。寂寥寒磬尽，盥漱瀑泉新。履迹谁相见，松风扫石尘。
S赠禅僧E:弟子人天遍，童年在沃洲。开禅山木长，浣衲海沙秋。振锡摇汀月，持瓶接瀑流。赤城何日上，鄙愿从师游。
S送朴山人归新罗E:浩渺行无极，扬帆但信风。云山过海半，乡树入舟中。波定遥天出，沙平远岸穷。离心寄何处，目断曙霞东。
S边将E:玉榼酒频倾，论功笑李陵。红缰跑骏马，金镞掣秋鹰。塞迥连天雪，河深彻底冰。谁言提一剑，勤苦事中兴。
S下第别令狐员外E:论文期雨夜，饮酒及芳晨。坐叹百花发，潜惊双鬓新。旧交多得路，别业远仍贫。便欲辞知己，归耕海上春。
S酬田卿送西游E:华堂开翠簟，惜别玉壶深。客去当烦暑，蝉鸣复此心。废城乔木在，古道浊河侵。莫虑西游远，西关绝陇阴。
S雪中送青州薛评事E:腊景不可犯，从戎难自由。怜君急王事，走马赴边州。岳雪明日观，海云冒营丘。惭无斗酒泻，敢望御重裘。
S路傍树E:古树何人种，清阴减昔时。莓苔根半露，风雨节偏危。虫蠹心将穴，蝉催叶向衰。樵童不须翦，聊起邵公思。
S送客南游E:拟卜何山隐，高秋指岳阳。苇干云梦色，橘熟洞庭香。疏雨残虹影，回云背鸟行。灵均如可问，一为哭清湘。
S寄襄阳王公子E:君马勒金羁，君家贮玉笄。白云登岘首，碧树醉铜鞮。泽广荆州北，山多汉水西。鹿门知不隐，芳草自萋萋。
S秋思二首E:万木秋霖后，孤山夕照余。田园无岁计，寒近忆樵渔。亭树霜霰满，野塘凫鸟多。蕙兰不可折，楚老徒悲歌。
S酬刑部姚郎中E:路岐人不见，尚得记心中。月忆潇湘渚，春生兰杜丛。鸟啼花半落，人散爵方空。所赠诚难答，泠然一雅风。
S晚眺有怀E:点点抱离念，旷怀成怨歌。高台试延望，落照在寒波。此地芳草歇，旧山乔木多。悠然暮天际，但见鸟相过。
S山中兴作E:高高丹桂枝，袅袅女萝衣。密叶浮云过，幽阴暮鸟归。月和风翠动，花落瀑泉飞。欲剪兰为佩，中林露未晞。
S别灵武令狐校书E:北风吹别思，落月度关河。树隐流沙短，山平近塞多。雁池戎马饮，雕帐戍人过。莫虑行军苦，华夷道正和。
S田氏南楼对月E:主人同露坐，明月在高台。咽咽阴虫叫，萧萧寒雁来。影摇疏木落，魄转曙钟开。幸免丹霞映，清光溢酒杯。
S送宗密上人E:门前九陌尘，石上定中身。近放辽天鹤，曾为南岳人。腊高松叶换，雪尽茗芽新。一自传香后，名山愿卜邻。
S春日寻浐川王处士E:碧草径微断，白云扉晚开。罢琴松韵发，鉴水月光来。宿鸟排花动，樵童浇竹回。与君同露坐，涧石拂青苔。
S宿阳台观E:玉洞仙何在，炉香客自焚。醮坛围古木，石磬响寒云。曙月孤霞映，悬流峭壁分。心知人世隔，坐与鹤为群。
S中秋夜坐有怀E:秋光动河汉，耿耿曙难分。堕露垂丛药，残星间薄云。心悬赤城峤，志向紫阳君。雁过海风起，萧萧时独闻。
S送道友入天台山作E:却忆天台去，移居海岛空。观寒琪树碧，雪浅石桥通。漱齿飞泉外，餐霞早境中。终期赤城里，披氅与君同。
S中秋月直禁苑E:禁署方怀忝，纶闱已再加。暂来西掖路，还整上清槎。恍惚归丹地，深严宿绛霞。幽襟聊自适，闲弄紫薇花。
S应举日寄兄弟E:废刈镜湖田，上书紫阁前。愁人久委地，诗道未闻天。不是烧金手，徒抛钓月船。多惭兄弟意，不敢问林泉。
S送冯温往河外E:琴剑事行装，河关出北方。秦音尽河内，魏画自黎阳。野日村苗熟，秋霜馆叶黄。风沙问船处，应得立清漳。
S送从兄之太原副使E:少载琴书去，须知暂佐军。初程见西岳，尽室渡横汾。元日何州住，枯风宿馆闻。都门送行处，青紫骑纷纷。
S送马戴书记之太原E:一曲大河声，全家几日行。从容长约夜，差互忽离城。镇北胡沙浅，途中霍岳横。相逢莫已讯，诗雅负雄名。
S送友人出塞E:榆关到不可，何况出榆关。春草临岐断，边楼带日闲。人归穹帐外，鸟乱废营间。此地堪愁想，霜前作意还。
S送李溟出塞E:边城官尚恶，况乃是羁游。别路应相忆，离亭更少留。黄沙人外阔，飞雪马前稠。甚险穹庐宿，无为过代州。
S寄终南隐者E:海日东南出，应开岭上扉。扫坛花入篲，科竹露沾衣。饭后嫌身重，茶中见鸟归。相思爱民者，难说与亲违。
S赠隐者E:自得高闲性，平生向北栖。月潭云影断，山叶雨声齐。庭树人书匝，栏花鸟坐低。相留永不忘，经宿话丹梯。
S惜春E:花开亦花落，时节暗中迁。无计延春日，可能留少年。小丛初散蝶，高柳即闻蝉。繁艳归何处，满山啼杜鹃。
S早春归山中旧居E:茫茫驱匹马，归处是荒榛。猿迹破庭雪，鼠踪生甑尘。开门冲网断，扫叶放苔匀。为惜诗情错，应难致此身。
S关中送别E:一行千里外，几事寸心间。才子贫堪叹，男儿别是闲。黄河淹华岳，白日照潼关。若值乡人问，终军贱不还。
S中秋夜寄李溟E:满魄断埃氛，牵吟并舍闻。一年唯此夜，到晚愿无云。待赏从初出，看行过二分。严城亦已闭，悔不预期君。
S赠禅师E:梦想青山寺，前年住此中。夜堂吹竹雨，春地落花风。旧句师曾见，清斋我亦同。浮生蹇莫问，辛苦未成功。
S送禅僧E:寒空孤鸟度，落日一僧归。近寺路闻梵，出郊风满衣。步摇瓶浪起，盂戛磬声微。还坐栖禅所，荒山月照扉。
S赠隐者E:门前虽有径，绝向世间行。薙草因逢药，移花便得莺。甘贫原是道，苦学不为名。莫怪苍髭晚，无机任世情。
S送胡澳下第归蒲津E:无媒甘下飞，君子尚麻衣。岁月终荣在，家园近且归。山光临舜庙，河气隔王畿。甚积汤原思，青青宿麦肥。
S春日闲居E:权门多见薄，吾道岂终行。散地徒忧国，良时不在城。花繁春正王，茶美梦初惊。赖有兹文在，犹堪畅此生。
S题逃户E:几界瞢农桑，凶年竟失乡。朽关生湿菌，倾屋照斜阳。雨水淹残臼，葵花压倒墙。明时岂致此，应自负苍苍。
S郊居答客E:傍舍虫声满，残秋宿雨村。远劳才子骑，光顾野人门。败叶盘空蔓，雕丛露暗根。相携未尽语，川月照黄昏。
S咏岛E:孤岛如江上，诗家犹闭门。一池分倒影，空舸系荒根。烟湿高吟石，云生偶坐痕。登临有新句，公退与谁论。
S冬日写怀E:幕府尽平蛮，客留戎阃间。急流霜夹水，轻霭日连山。设醴徒惭楚，为郎未姓颜。斯文苦不胜，会拟老民闲。
S和杨中丞早春即事E:贵宅登临地，春来见物华。远江桥外色，繁杏竹边花。戍客烽楼迥，文君酒幔斜。新题好不极，珠府未穷奢。
S寒食有怀E:流落伤寒食，登临望岁华。村球高过索，坟树绿和花。晋聚应搜火，秦喧定走车。谁知恨榆柳，风景似吾家。
S绵楼E:溪边人浣纱，楼下海棠花。极望虽怀土，多情拟置家。前山应象外，此地已天涯。未有销忧赋，梁王礼欲奢。
S雕堂E:丈室久多病，小园晴独游。鸣蛩孤烛雨，啅雀一篱秋。圣主恩难谢，生灵志亦忧。他年谁识我，心迹在徐州。
S赠歌人E:温燠坐相侵，罗襦一水沉。拜深知有意，令背不无心。近住应名玉，前生约姓阴。东山期已定，相许便抽簪。
S寄唁张乔喻坦之E:何事尽参差，惜哉吾子诗。日令销此道，天亦负明时。有路当重振，无门即不知。何当见尧日，相与啜浇漓。
S赠僧E:尽日行方到，何年独此林。客归惟鹤伴，人少似师心。坐石落松子，禅床摇竹阴。山灵怕惊定，不遣夜猿吟。
S寄李频E:长安千万蹊，迷者自多迷。直性身难达，良时日易低。环檐消旧雪，晴气满春泥。那得同君去，逢峰苦爱齐。
S寄河南郑侍郎E:三峡与三壕，门阑梦去劳。细冰和洛水，初雪洒嵩高。大雅何由接，微荣亦已逃。寒窗不可寐，风地叶萧骚。
S送刘驾归京E:相逢听一吟，惟我不降心。在世忧何事，前生得至音。蒲多南去远，汾尽北游深。为宿关亭日，苍苍晓欲临。
S夏日寺中有怀E:亭午四邻睡，院中唯鸟鸣。当门塞鸿去，欹枕世人情。地燥苍苔裂，天凉晚月生。归家岂不愿，辛苦未知名。
S题龙兴寺E:高户列禅房，松门到上方。像开祇树岭，人施蜀城香。地遍磷磷石，江移孑孑樯。林僧语不尽，身役事梁王。
S舟行至平羌E:貔虎直沙壖，严更护早眠。簇霜孤驿树，落日下江船。暂去非吴起，终休爱鲁连。平羌无一术，候吏莫加笾。
S题开元寺阁E:一阁见一郡，乱流仍乱山。未能终日住，尤爱暂时闲。唱棹吴门去，啼林杜宇还。高僧不可羡，西景掩禅关。
S凌云寺E:像阁与山齐，何人致石梯。万烟生聚落，一崦露招提。斋月人来上，残阳鸽去栖。从边亦已极，烽火是沈黎。
S石堂溪E:三面接渔樵，前门向郡桥。岸沙崩橘树，山径入茶苗。夜拥军烟合，春浮妓舸邀。此心无与醉，花影莫相烧。
S荔枝楼E:高槛起边愁，荔枝谁致楼。会须教匠坼，不欲见蛮陬。树痺无春影，天连觉汉流。仲宣如可拟，即此是荆州。
S圣冈E:古迹是何王，平身入石房。远村通后径，一郡隔前冈。昼静唯禅客，春来有女郎。独醒回不得，无事可焚香。
S春日寓怀E:幽拙未谋身，无端患不均。盗憎犹念物，花尽不知春。井邑常多弊，江山岂有神。犍为何处在，一拟吊埋轮。
S江柳E:条绿似垂缨，离筵日照轻。向人虽有态，伤我为无情。桥远孤临水，墙低半出营。天津曾此见，亦是怆行行。
S平盖观E:巨柏与山高，玄门静有猱。春风开野杏，落日照江涛。白璧心难说，青云世未遭。天涯望不极，谁识咏离骚。
S春霁E:久客孤舟上，天涯漱晓津。野芳桤似柳，江霁雪和春。吏叫能惊鹭，官粗实害身。何当穷蜀境，却忆滞游人。
S春居即事E:云密露晨晖，西园独掩扉。雨新临断火，春冷著单衣。榆荚奔风健，兰芽负土肥。交亲不是变，自作寄书稀。
S边城寓题E:孤蹇复飘零，天涯若堕萤。东风吹痼疾，暖日极青冥。蚕市归农醉，渔舟钓客醒。论邦苦不早，只此负王庭。
S春日江居寓怀E:归兴乍离边，兰桡复锦川。斫春槎枿树，消雪土膏田。岸暖寻新菜，舟寒著旧绵。临邛若个是，欲向酒家眠。
S边城作E:行止象分符，监州是戏儒。管排蛮户远，出箐鸟巢孤。北向秦何在，南来蜀已无。怀沙悔不及，只有便乘桴。
S留题E:茶兴复诗心，一瓯还一吟。压春甘蔗冷，喧雨荔枝深。骤去无遗恨，幽栖已遍寻。蛾眉不可到，高处望千岑。
S春日北归舟中有怀E:尽日绕盘飧，归舟向蜀门。雨干杨柳渡，山热杏花村。净镜空山晓，孤灯极浦昏。边城不是意，回首未终恩。
S初发嘉州寓题E:劳我是犍为，南征又北移。唯闻杜鹃夜，不见海棠时。在闇曾无负，含灵合有知。州人若爱树，莫损召南诗。
S三学山开照寺E:尽室遍相将，中方上下方。夜深楠树远，春气陌林香。圣迹留岩险，灵灯出混茫。何因将慧剑，割爱事空王。
S通仙洞E:高龛险欲摧，百尺洞门开。白日仙何在，清风客暂来。临崖松直上，避石水低回。贾掾曾空去，题诗岂易哉。
S嘉陵驿见贾岛旧题E:贾子命堪悲，唐人独解诗。左迁今已矣，清绝更无之。毕竟吾犹许，商量众莫疑。嘉陵四十字，一一是天资。
S嘉陵驿E:尽室可招魂，蛮余出蜀门。雹凉随雨气，江热傍山根。蚕月缲丝路，农时碌碡村。干将磨欲尽，无位可酬恩。
S分山岭望灵宝峰E:千寻万仞峰，灵宝号何从。盛立同吾道，贪程阻圣踪。岭奇应有药，壁峭尽无松。那得休于是，蹉跎亦卧龙。
S碧鲜亭春题竹E:竹少竹更重，碧鲜疆更名。有栏常凭立，无径独穿行。夕月阴何乱，春风叶尽轻。已闻图画客，兼写薛先生。
S行径E:盘径入依依，旋惊幽鸟飞。寻多苔色古，踏碎箨声微。鞭节横妨户，枝梢动拂衣。前溪闻到处，应接钓鱼矶。
S使院栽苇E:戛戛复差差，一丛千万枝。格如僧住处，栽得吏闲时。笋自厅中出，根从府外移。从军无宿例，空想夜风吹。
S早蝉E:不见上庭树，日高声忽吟。他人岂无耳，远客自关心。暂落还因雨，横飞亦向林。分明去年意，从此渐闻砧。
S秋晚送无可上人E:半夜觉松雨，照书灯悄然。河声才淅沥，旧业近潺湲。坐滴寒更尽，吟惊宿鹤迁。相思不相见，日短复愁牵。
S赠源寂禅师E:瓶钵镇随腰，怡然处寂寥。门禅从北祖，僧格似南朝。性近徒相许，缘多愧未销。何传能法慧，此岸要津桥。
S赠禅师E:嗜欲本无性，此生长在禅。九州空有路，一室独多年。鸣磬微尘落，移瓶湿地圆。相寻偶同宿，星月坐忘眠。
S寄题巨源禅师E:风雨禅思外，应残木槿花。何年别乡土，一衲代袈裟。日气侵瓶暖，雷声动枕斜。还当扫楼影，天晚自煎茶。
S夏雨E:何处发天涯，风雷一道赊。去声随地急，残势傍楼斜。透树垂红叶，沾尘带落花。潇湘无限思，闲看下蒹葭。
S秋夜山中述事E:初宵门未掩，独坐对霜空。极目故乡月，满溪寒草风。樵声当岭上，僧语在云中。正恨归期晚，萧萧闻塞鸿。
S泛觞池E:通咽远华樽，泛觞名自君。净看筹见影，轻动酒生纹。细滴随杯落，来声就浦分。便应半酣后，清冷漱兼云。
S早春E:晓来庭户外，草树似依依。一夜东风起，万山春色归。冰消泉派动，日暖露珠晞。已酝看花酒，娇莺莫预飞。
S伤春感怀E:花飞惜不得，年长更堪悲。春尽有归日，老来无去时。风前千片雪，镜里数茎丝。肠断青山暮，独攀杨柳枝。
S闰三月E:三年皆一闰，此闰胜常时。莫怪花开晚，都缘春尽迟。节分炎气近，律应蕙风移。梦得成胡蝶，芳菲幸不遗。
S早秋游湖上亭E:危亭秋尚早，野思已无穷。竹叶一尊酒，荷香四座风。晓烟孤屿外，归鸟夕阳中。渐爱湖光冷，移舟月满空。
S宿渔家E:竹屋清江上，风烟四五家。水园分芰叶，邻界认芦花。雨到鱼翻浪，洲回鸟傍沙。月明何处去，片片席帆斜。
S旅中早秋E:金威生止水，爽气遍遥空。草色萧条路，槐花零落风。夜来万里月，觉后一声鸿。莫问前程事，飒然沙上蓬。
S早秋西归有怀E:求归方有计，惜别更堪愁。上马江城暮，出郊山戍秋。暗销何限事，白尽去年头。莫怪频惆怅，异乡难再游。
S冬夜旅怀E:寒窗危竹枕，月过半床阴。嫩叶不归梦，晴虫成苦吟。酒无通夜力，事满五更心。寂寞谁相似，残灯与素琴。
S塞上作E:萧萧陇水侧，落日客愁中。古塞一声笛，长沙千里风。鸟无栖息处，人爱战争功。数夜城头月，弯弯如引弓。
S秋日寄陈景孚秀才E:征车日已远，物候尚凄凄。风叶青桐落，露花红槿低。心随秦国远，梦到楚山迷。却恨衔芦雁，秋飞不向西。
S冬日送友人西归E:北风吹别思，杳杳度云山。满望是归处，一生犹未闲。知音方见誉，浮宦久相关。空有心如月，同居千里还。
S题泐潭E:泐潭形胜地，祖塔在云湄。浩劫有穷日，真风无坠时。岁华空自老，消息竟谁知。到此轻尘虑，功名自可遗。
S扬州送人E:桂楫木兰舟，枫江竹箭流。故人从此去，望远不胜愁。落日低帆影，归风引棹讴。思君折杨柳，泪尽武昌楼。
S置酒E:酒熟人须饮，春还鬓已秋。愿逢千日醉，得逭百年愁。卒卒周姬旦，栖栖鲁孔丘。平生能几日，不及且遨游。
S长门怨E:营营孤思通，寂寂长门夜。妾妒亦知非，君恩那不借。携琴就玉阶，调悲声未谐。将心寄明月，流影入君怀。
S宿日观东房诗E:曾入桃溪路，仙源信少双。洞霞飘素练，藓壁画阴窗。古木愁撑月，危峰欲堕江。自吟空向寂，谁共倒秋缸。
S送韦觐谪潘州E:北鸟飞不到，南人谁去游。天涯浮瘴水，岭外向潘州。草木春秋暮，猿猱日夜愁。定知迁客泪，应只对君流。
S金灯E:疏茎秋拥翠，幽艳夕添红。有月长灯在，无烟烬火同。香浓初受露，势庳不知风。应笑金台上，先随晓漏终。
S和于中丞登越王楼E:雉堞临朱槛，登兹便散愁。蝉声怨炎夏，山色报新秋。江转穿云树，心闲随叶舟。仲宣徒有叹，谢守几追游。
S松E:雪霜知劲质，今古占嘉名。断砌盘根远，疏林偃盖清。鹤栖何代色，僧老四时声。郁郁心弥久，烟高万井生。
S答问读书居E:书屋倚麒麟，不同牛马路。床头万卷书，溪上五龙渡。井汲冽寒泉，桂花香玉露。茅檐无外物，只见青云护。
S梅E:高树临溪艳，低枝隔竹繁。何须是桃李，然后欲忘言。拟折魂先断，须看眼更昏。谁知南陌草，却解望王孙。
S赠方处士E:白衣方外人，高闲溪中鹤。无心恋稻粱，但以林泉乐。赤霄终得意，天池俟飞跃。岁晏入帝乡，期君在寥廓。
S感春E:春情不可状，艳艳令人醉。暮水绿杨愁，深窗落花思。吴宫新暖日，海燕双飞至。秋思逐烟光，空濛满天地。
S山中秋夕E:抱琴出南楼，气爽浮云灭。松风吹天箫，竹路踏碎月。后山鹤唳定，前浦荷香发。境寂良夜深，了与人间别。
S卢溪道中E:晓发潺湲亭，夜宿潺湲水。风篁扫石濑，琴声九十里。光奔觉来眼，寒落梦中耳。曾向三峡行，巴江亦如此。
S送友人之峡E:东吴有赋客，愿识阳台仙。彩毫飞白云，不减郢中篇。楚水五月浪，轻舟入暮烟。巫云多感梦，桂楫早回旋。
S伤思E:八月白露浓，芙蓉抱香死。红枯金粉堕，寥落寒塘水。西风团叶下，叠縠参差起。不见棹歌人，空垂绿房子。
S岳阳春晚E:不觉春物老，块然湖上楼。云沙鹧鸪思，风日沅湘愁。去翼灭云梦，来帆指昭丘。所嗟芳桂晚，寂寞对汀洲。
S汉阳春晚E:汉阳抱青山，飞楼映湘渚。白云蔽黄鹤，绿树藏鹦鹉。凭高送春目，流恨伤千古。遐思祢衡才，令人怨黄祖。
S赠回雪E:回雪舞萦盈，萦盈若回雪。腰支一把玉，只恐风吹折。如能买一笑，满斗量明月。安得金莲花，步步承罗袜。
S洞庭遇秋E:尘愁老来颜，久与江山隔。逍遥澄湖上，洗眼见秋色。凉波弄轻棹，湖月生远碧。未减遥客情，西望杳何极。
S新荷E:田田八九叶，散点绿池初。嫩碧才平水，圆阴已蔽鱼。浮萍遮不合，弱荇绕犹疏。增在春波底，芳心卷未舒。
S石潴E:古岸陶为器，高林尽一焚。焰红湘浦口，烟浊洞庭云。迥野煤飞乱，遥空爆响闻。地形穿凿势，恐到祝融坟。
S云安E:滩恶黄牛吼，城孤白帝秋。水寒巴字急，歌迥竹枝愁。树暗荆王馆，云昏蜀客舟。瑶姬不可见，行雨在高丘。
S石头城E:伯业随流水，寒芜上古城。长空横海色，断岸落潮声。八极悲扶拄，五湖来止倾。东南天子气，扫地入函京。
S湖阔E:楚色笼青草，秋风洗洞庭。夕霏生水寺，初月尽云汀。棹响来空阔，渔歌发杳冥。欲浮阑下艇，一到斗牛星。
S失鹤E:瑶台烟雾外，一去不回心。清海蓬壶远，秋风碧落深。堕翎留片雪，雅操入孤琴。岂是笼中物，云萝莫更寻。
S早鸿E:木落波浪动，南飞闻夜鸿。参差天汉雾，嘹唳月明风。野水莲茎折，寒泥稻穗空。无令一行侣，相失五湖中。
S旅泊E:摇落江天里，飘零倚客舟。短篇才遣闷，小酿不供愁。沙雨潮痕细，林风月影稠。书空闲度日，深拥破貂裘。
S半醉E:处俗常如病，看花亦似秋。若无时复酒，宁遣镇长愁。渐觉身非我，都迷蝶与周。何烦五色药，尊下即丹丘。
S昼寐E:筠桂晚萧疏，任人嘲宰予。鸟惊林下梦，风展枕前书。正作庄生蝶，谁知惠子鱼。人间无乐事，直拟到华胥。
S晚莲E:露冷芳意尽，稀疏空碧荷。残香随暮雨，枯蕊堕寒波。楚客罢奇服，吴姬停棹歌。涉江无可寄，幽恨竟如何。
S宵民E:大雅无忧怨，宵民有爱憎。鲁侯天不遇，臧氏尔何能。惨惨心如虺，营营舌似蝇。谁于销骨地，一鉴玉壶冰。
S吾道E:吾道成微哂，时情付绝言。凤兮衰已尽，犬也吠何繁。轻重忧衡曲，妍媸虑镜昏。方忻耳目净，谁到翟公门。
S春寒E:拨火垂帘夕，将暄向冷天。闷斟壶酒暖，愁听雨声眠。处世心悠尔，干时思索然。春光看已半，明日又藏烟。
S广江驿饯筵留别E:别筵欲尽秋，一醉海西楼。夜雨寒潮水，孤灯万里舟。酒飞鹦鹉重，歌送鹧鸪愁。惆怅三年客，难期此处游。
S桑落洲E:九江寒露夕，微浪北风生。浦屿渔人火，蒹葭凫雁声。颓云晦庐岳，微鼓辨湓城。远忆天边弟，曾从此路行。
S杜门E:且咏闲居赋，飞翔去未能。春风花屿酒，秋雨竹溪灯。世路变陵谷，时情验友朋。达生书一卷，名利付春冰。
S送秦炼师E:紫府静沈沈，松轩思别琴。水流宁有意，云泛本无心。锦洞桃花远，青山竹叶深。不因时卖药，何路更相寻。
S湘阴县送迁客北归E:不须留薏苡，重遣世人疑。瘴染面如檗，愁熏头似丝。黄梅住雨外，青草过湖时。今日开汤网，冥飞亦未迟。
S送房处士闲游E:采药陶贞白，寻山许远游。刀圭藏妙用，岩洞契冥搜。花月三江水，琴尊一叶舟。羡君随野鹤，长揖稻粱愁。
S赠花E:酒为看花酝，花须趁酒红。莫令芳树晚，使我绿尊空。金谷园无主，桃源路不通。纵非乘露折，长短尽随风。
S临水蔷薇E:堪爱复堪伤，无情不久长。浪摇千脸笑，风舞一丛芳。似濯文君锦，如窥汉女妆。所思云雨外，何处寄馨香。
S赠元绂E:相逢在总角，与子即同心。隐石那知玉，披沙始遇金。兰秋香不死，松晚翠方深。各保芳坚性，宁忧霜霰侵。
S中秋广江驿示韦益E:莫惜三更坐，难消万里情。同看一片月，俱在广州城。泪逐金波满，魂随夜鹊惊。支颐乡思断，无语到鸡鸣。
S九日越台E:旭日高山上，秋天大海隅。黄花罗粔籹，绛实簇茱萸。病久欢情薄，乡遥客思孤。无心同落帽，天际望归途。
S中秋越台看月E:海雨洗尘埃，月从空碧来。水光笼草树，练影挂楼台。皓曜迷鲸目，晶荧失蚌胎。宵分凭槛望，应合见蓬莱。
S伤友E:玉棺来九天，凫舄掩穷泉。芜没池塘屿，凄凉翰墨筵。短期存大梦，旧好委浮烟。我有幽兰曲，因君遂绝弦。
S法性寺六祖戒坛E:初地无阶级，余基数尺低。天香开茉莉，梵树落菩提。惊俗生真性，青莲出淤泥。何人得心法，衣钵在曹溪。
S同张明府游溇水亭E:草色绿溪晚，梅香生縠文。云天敛余霁，水木笼微曛。垂钓坐方屿，幽禽时一闻。何当五柳下，酌醴吟庭筠。
S七月十五夜看月E:朦胧南溟月，汹涌出云涛。下射长鲸眼，遥分玉兔毫。势来星斗动，路越青冥高。竟夕瞻光彩，昂头把白醪。
S北风E:病发干垂枕，临风强起梳。蝶飞魂尚弱，蚁斗体犹虚。瘦骨呻吟后，羸容几杖初。庭幽行药静，凉暑翠筠疏。
S游玉芝观E:寻仙向玉清，独倚雪初晴。木落寒郊迥，烟开叠嶂明。片云盘鹤影，孤磬杂松声。且共探玄理，归途月未生。
S中秋夜南楼寄友人E:海月出银浪，湖光射高楼。朗吟无渌酒，贱价买清秋。气冷鱼龙寂，轮高星汉幽。他乡此夜客，对景饯多愁。
S客愁二首E:客愁看柳色，日日逐春深。荡漾春风起，谁知历乱心。客愁看柳色，日日逐春长。凭送湘流水，绵绵入帝乡。
S洞庭干二首E:借问蓬莱水，谁逢清浅年。伤心云梦泽，岁岁作桑田。朱宫紫贝阙，一旦作沙洲。八月还平在，鱼虾不用愁。
S古意E:碌碌复碌碌，百年双转毂。志士终夜心，良马白日足。俱为不等闲，谁是知音目。眼中两行泪，曾吊三献玉。
S寓兴E:莫居暗室中，开目闭目同。莫趋碧霄路，容飞不容步。暗室未可居，碧霄未可趋。劝君跨仙鹤，日下云为衢。
S易水怀古E:荆卿重虚死，节烈书前史。我叹方寸心，谁论一时事。至今易水桥，寒风兮萧萧。易水流得尽，荆卿名不消。
S代边将E:持戈簇边日，战罢浮云收。露草泣寒霁，夜泉鸣陇头。三尺握中铁，气冲星斗牛。报国不拘贵，愤将平虏雠。
S延康吟E:寄居延寿里，为与延康邻。不爱延康里，爱此里中人。人非十年故，人非九族亲。人有不朽语，得之烟山春。
S戏赠友人E:一日不作诗，心源如废井。笔砚为辘轳，吟咏作縻绠。朝来重汲引，依旧得清冷。书赠同怀人，词中多苦辛。
S就峰公宿E:河出鸟宿后，萤火白露中。上人坐不倚，共我论量空。残月华晻暧，远水响玲珑。尔时无了梦，兹宵方未穷。
S刘景阳东斋E:松阴连竹影，中有芜苔井。清风此地多，白日空自永。景阳公干孙，诗句得真景。劝我不须归，月出东斋静。
S游子E:游子喜乡远，非吾忆归庐。谁知奔他山，自欲早旋车。朝赏暮已足，图归愿无余。当期附鹏翼，未偶方踌躇。
S寄山中王参E:我看岳西云，君看岳北月。长怀燕城南，相送十里别。别来千余日，日日忆不歇。远寄一纸书，数字论白发。
S送汲鹏E:淮南卧理后，复逢君姓汲。文采非寻常，志愿期卓立。深江东泛舟，夕阳眺原隰。夏夜言诗会，往往追不及。
S哭柏岩和尚E:苔覆石床新，师曾占几春。写留行道影，焚却坐禅身。塔院关松雪，经房锁隙尘。自嫌双泪下，不是解空人。
S山中道士E:头发梳千下，休粮带瘦容。养雏成大鹤，种子作高松。白石通宵煮，寒泉尽日舂。不曾离隐处，那得世人逢。
S就可公宿E:十里寻幽寺，寒流数派分。僧同雪夜坐，雁向草堂闻。静语终灯焰，余生许峤云。由来多抱疾，声不达明君。
S旅游E:此心非一事，书札若为传。旧国别多日，故人无少年。空巢霜叶落，疏牖水萤穿。留得林僧宿，中宵坐默然。
S送邹明府游灵武E:曾宰西畿县，三年马不肥。债多平剑与，官满载书归。边雪藏行径，林风透卧衣。灵州听晓角，客馆未开扉。
S题皇甫荀蓝田厅E:任官经一年，县与玉峰连。竹笼拾山果，瓦瓶担石泉。客归秋雨后，印锁暮钟前。久别丹阳浦，时时梦钓船。
S赠王将军E:宿卫炉烟近，除书墨未干。马曾金镞中，身有宝刀瘢。父子同时捷，君王画阵看。何当为外帅，白日出长安。
S下第E:下第只空囊，如何住帝乡。杏园啼百舌，谁醉在花傍。泪落故山远，病来春草长。知音逢岂易，孤棹负三湘。
S忆吴处士E:半夜长安雨，灯前越客吟。孤舟行一月，万水与千岑。岛屿夏云起，汀洲芳草深。何当折松叶，拂石剡溪阴。
S哭孟郊E:身死声名在，多应万古传。寡妻无子息，破宅带林泉。冢近登山道，诗随过海船。故人相吊后，斜日下寒天。
S送崔定E:未知游子意，何不避炎蒸。几日到汉水，新蝉鸣杜陵。秋江待得月，夜语恨无僧。巴峡吟过否，连天十二层。
S寄白阁默公E:已知归白阁，山远晚晴看。石室人心静，冰潭月影残。微云分片灭，古木落薪干。后夜谁闻磬，西峰绝顶寒。
S雨后宿刘司马池上E:蓝溪秋漱玉，此地涨清澄。芦苇声兼雨，芰荷香绕灯。岸头秦古道，亭面汉荒陵。静想泉根本，幽崖落几层。
S送朱可久归越中E:石头城下泊，北固暝钟初。汀鹭潮冲起，船窗月过虚。吴山侵越众，隋柳入唐疏。日欲躬调膳，辟来何府书。
S送田卓入华山E:幽深足暮蝉，惊觉石床眠。瀑布五千仞，草堂瀑布边。坛松涓滴露，岳月泬寥天。鹤过君须看，上头应有仙。
S送董正字常州觐省E:相逐一行鸿，何时出碛中。江流翻白浪，木叶落青枫。轻楫浮吴国，繁霜下楚空。春来欢侍阻，正字在东宫。
S酬姚少府E:梅树与山木，俱应摇落初。柴门掩寒雨，虫响出秋蔬。枯槁彰清镜，孱愚友道书。刊文非不朽，君子自相于。
S送无可上人E:圭峰霁色新，送此草堂人。麈尾同离寺，蛩鸣暂别亲。独行潭底影，数息树边身。终有烟霞约，天台作近邻。
S送乌行中石淙别业E:寒水长绳汲，丁泠数滴翻。草通石淙脉，砚带海潮痕。岳色何曾远，蝉声尚未繁。劳思当此夕，苗稼在西原。
S寄无可上人E:僻寺多高树，凉天忆重游。磬过沟水尽，月入草堂秋。穴蚁苔痕静，藏蝉柏叶稠。名山思遍往，早晚到嵩丘。
S南池E:萧条微雨绝，荒岸抱清源。入舫山侵塞，分泉稻接村。秋声依树色，月影在蒲根。淹泊方难遂，他宵关梦魂。
S送贞空二上人E:林下中餐后，天涯欲去时。衡阳过有伴，梦泽出应迟。石磬疏寒韵，铜瓶结夜澌。殷勤讶此别，且未定归期。
S送裴校书E:拜官从秘省，署职在藩维。多故长疏索，高秋远别离。天寒泗上醉，夜静岳阳棋。使府临南海，帆飞到不迟。
S吊孟协律E:才行古人齐，生前品位低。葬时贫卖马，远日哭惟妻。孤冢北邙外，空斋中岳西。集诗应万首，物象遍曾题。
S送人适越E:高城满夕阳，何事欲沾裳。迁客蓬蒿暮，游人道路长。晴湖胜镜碧，寒柳似金黄。若有相思梦，殷勤载八行。
S送僧游衡岳E:心知衡岳路，不怕去人稀。船里犹鸣磬，溪头自曝衣。有家从小别，无寺不言归。料得逢寒住，当禅雪满扉。
S送路E:别我就蓬蒿，日斜飞伯劳。龙门流水急，嵩岳片云高。叹命无知己，梳头落白毛。从军当此去，风起广陵涛。
S洛阳道中寄弟E:趋走迫流年，惭经此路偏。密云埋二室，积雪度三川。生类梗萍泛，悲无金石坚。翻鸿有归翼，极目仰联翩。
S登江亭晚望E:浩渺浸云根，烟岚没远村。鸟归沙有迹，帆过浪无痕。望水知柔性，看山欲倦魂。纵情犹未已，回马欲黄昏。
S送耿处士E:一瓶离别酒，未尽即言行。万水千山路，孤舟几月程。川原秋色静，芦苇晚风鸣。迢递不归客，人传虚隐名。
S过唐校书书斋E:池满风吹竹，时时得爽神。声齐雏鸟语，画卷老僧真。月出行几步，花开到四邻。江湖心自切，未可挂头巾。
S送杜秀才东游E:东游谁见待，尽室寄长安。别后叶频落，去程山已寒。大河风色度，旷野烧烟残。匣有青铜镜，时将照鬓看。
S送天台僧E:远梦归华顶，扁舟背岳阳。寒蔬修净食，夜浪动禅床。雁过孤峰晓，猿啼一树霜。身心无别念，余习在诗章。
S怀紫阁隐者E:寂寥思隐者，孤烛坐秋霖。梨栗猿喜熟，云山僧说深。寄书应不到，结伴拟同寻。废寝方终夕，迢迢紫阁心。
S秋暮E:北门杨柳叶，不觉已缤纷。值鹤因临水，迎僧忽背云。白须相并出，清泪两行分。默默空朝夕，苦吟谁喜闻。
S哭胡遇E:夭寿知齐理，何曾免叹嗟。祭回收朔雪，吊后折寒花。野水秋吟断，空山暮影斜。弟兄相识遍，犹得到君家。
S送丹师归闽中E:波涛路杳然，衰柳落阳蝉。行李经雷电，禅前漱岛泉。归林久别寺，过越未离船。自说从今去，身应老海边。
S送安南惟鉴法师E:讲经春殿里，花绕御床飞。南海几回渡，旧山临老归。潮摇蛮草落，月湿岛松微。空水既如彼，往来消息稀。
S题李凝幽居E:闲居少邻并，草径入荒园。鸟宿池边树，僧敲月下门。过桥分野色，移石动云根。暂去还来此，幽期不负言。
S寄董武E:虽同一城里，少省得从容。门掩园林僻，日高巾帻慵。孤鸿来半夜，积雪在诸峰。正忆毗陵客，声声隔水钟。
S宿赟上人房E:阶前多是竹，闲地拟栽松。朱点草书疏，雪平麻履踪。御沟寒夜雨，宫寺静时钟。此时无他事，来寻不厌重。
S访李甘原居E:原西居处静，门对曲江开。石缝衔枯草，查根上净苔。翠微泉夜落，紫阁鸟时来。仍忆寻淇岸，同行采蕨回。
S题山寺井E:沈沈百尺余，功就岂斯须。汲早僧出定，凿新虫自无。藏源重嶂底，澄翳大空隅。此地如经劫，凉潭会共枯。
S僻居无可上人相访E:自从居此地，少有事相关。积雨荒邻圃，秋池照远山。砚中枯叶落，枕上断云闲。野客将禅子，依依偏往还。
S送李馀及第归蜀E:知音伸久屈，觐省去光辉。津渡逢清夜，途程尽翠微。云当绵竹叠，鸟离锦江飞。肯寄书来否，原居出亦稀。
S荒斋E:草合径微微，终南对掩扉。晚凉疏雨绝，初晓远山稀。落叶无青地，闲身著白衣。朴愚犹本性，不是学忘机。
S夜喜贺兰三见访E:漏钟仍夜浅，时节欲秋分。泉聒栖松鹤，风除翳月云。踏苔行引兴，枕石卧论文。即此寻常静，来多只是君。
S题青龙寺镜公房E:一夕曾留宿，终南摇落时。孤灯冈舍掩，残磬雪风吹。树老因寒折，泉深出井迟。疏慵岂有事，多失上方期。
S送陈判官赴绥德E:将军邀入幕，束带便离家。身暖蕉衣窄，天寒碛日斜。火烧冈断苇，风卷雪平沙。丝竹丰州有，春来只欠花。
S送唐环归敷水庄E:毛女峰当户，日高头未梳。地侵山影扫，叶带露痕书。松径僧寻药，沙泉鹤见鱼。一川风景好，恨不有吾庐。
S送敡法师E:度岁不相见，严冬始出关。孤烟寒色树，高雪夕阳山。瀑布寺应到，牡丹房甚闲。南朝遗迹在，此去几时还。
S寄钱庶子E:曲江春水满，北岸掩柴关。只有僧邻舍，全无物映山。树阴终日扫，药债隔年还。犹记听琴夜，寒灯竹屋间。
S原上秋居E:关西又落木，心事复如何。岁月辞山久，秋霖入夜多。鸟从井口出，人自洛阳过。倚仗聊闲望，田家未剪禾。
S夏夜E:原寺偏邻近，开门物景澄。磬通多叶罅，月离片云棱。寄宿山中鸟，相寻海畔僧。唯愁秋色至，乍可在炎蒸。
S冬夜E:羁旅复经冬，瓢空盎亦空。泪流寒枕上，迹绝旧山中。凌结浮萍水，雪和衰柳风。曙光鸡未报，嘹唳两三鸿。
S送厉宗上人E:拥策背岷峨，终南雨雪和。漱泉秋鹤至，禅树夜猿过。高顶白云尽，前山黄叶多。曾吟庐岳上，月动九江波。
S寄李存穆E:闻道船中病，似忧亲弟兄。信来从水路，身去到柴城。久别长须鬓，相思书姓名。忽然消息绝，频梦却还京。
S赠无怀禅师E:身从劫劫修，果以此生周。禅定石床暖，月移山树秋。捧盂观宿饭，敲磬过清流。不掩玄关路，教人问白头。
S送卢秀才游潞府E:雨余滋润在，风不起尘沙。边日寡文思，送君吟月华。过山干相府，临水宿僧家。能赋焉长屈，芳春宴杏花。
S送南康姚明府E:铜章美少年，小邑在南天。版籍多迁客，封疆接洞田。静江鸣野鼓，发缆带村烟。却笑陶元亮，何须忆醉眠。
S送友人弃官游江左E:羡君休作尉，万事且全身。寰海多虞日，江湖独往人。姓名何处变，鸥鸟几时亲。别后吴中使，应须访子真。
S南斋E:独自南斋卧，神闲景亦空。有山来枕上，无事到心中。帘卷侵床月，屏遮入座风。望春春未至，应在海门东。
S送雍陶入蜀E:江山事若谙，那肯滞云南。草色分危磴，杉阴近古潭。日斜褒谷鸟，夏浅巂州蚕。吾自疑双鬓，相逢更不堪。
S张郎中过原东居E:年长惟添懒，经旬止掩关。高人餐药后，下马此林间。对坐天将暮，同来客亦闲。几时能重至，水味似深山。
S答王建秘书E:人皆闻蟋蟀，我独恨蹉跎。白发无心镊，青山去意多。信来漳浦岸，期负洞庭波。时扫高槐影，朝回或恐过。
S送李馀往湖南E:昔去候温凉，秋山满楚乡。今来从辟命，春物遍涔阳。岳石挂海雪，野枫堆渚樯。若寻吾祖宅，寂寞在潇湘。
S偶作E:野步随吾意，那知是与非。稔年时雨足，闰月暮蝉稀。独树依冈老，遥峰出草微。园林自有主，宿鸟且同归。
S过雍秀才居E:夏木鸟巢边，终南岭色鲜。就凉安坐石，煮茗汲邻泉。钟远清霄半，蜩稀暑雨前。幽斋如葺罢，约我一来眠。
S寄顾非熊E:知君归有处，山水亦难齐。犹去潇湘远，不闻猿狖啼。穴通茆岭下，潮满石头西。独立生遥思，秋原日渐低。
S送神邈法师E:柳絮落濛濛，西州道路中。相逢春忽尽，独去讲初终。行疾遥山雨，眠迟后夜风。绕房三两树，回日叶应红。
S送知兴上人E:久住巴兴寺，如今始拂衣。欲临秋水别，不向故园归。锡挂天涯树，房开岳顶扉。下看千里晓，霜海日生微。
S送惠雅法师归玉泉E:只到潇湘水，洞庭湖未游。饮泉看月别，下峡听猿愁。讲不停雷雨，吟当近海流。降霜归楚夕，星冷玉泉秋。
S忆江上吴处士E:闽国扬帆去，蟾蜍亏复团。秋风生渭水，落叶满长安。此地聚会夕，当时雷雨寒。兰桡殊未返，消息海云端。
S题张博士新居E:青枫何不种，林在洞庭村。应为三湘远，难移万里根。斗牛初过伏，菡萏欲香门。旧即湖山隐，新庐葺此原。
S石门陂留辞从叔谟E:幽鸟飞不远，此行千里间。寒冲陂水雾，醉下菊花山。有耻长为客，无成又入关。何时临涧柳，吾党共来攀。
S送朱兵曹回越E:星彩练中见，澄江岂有泥。潮生垂钓罢，楚尽去樯西。碛鸟辞沙至，山鼯隔水啼。会稽半侵海，涛白禹祠溪。
S怀博陵故人E:孤城易水头，不忘旧交游。雪压围棋石，风吹饮酒楼。路遥千万里，人别十三秋。吟苦相思处，天寒水急流。
S夕思E:秋宵已难曙，漏向二更分。我忆山水坐，虫当寂寞闻。洞庭风落木，天姥月离云。会自东浮去，将何欲致君。
S寄河中杨少尹E:非惟咎曩时，投刺诣门迟。怅望三秋后，参差万里期。禹留疏凿迹，舜在寂寥祠。此到杳难共，回风逐所思。
S孟融逸人E:孟君临水居，不食水中鱼。衣褐唯粗帛，筐箱只素书。树林幽鸟恋，世界此心疏。拟棹孤舟去，何峰又结庐。
S晚晴见终南诸峰E:秦分积多峰，连巴势不穷。半旬藏雨里，此日到窗中。圆魄将升兔，高空欲叫鸿。故山思不见，碣石泬寥东。
S宿池上E:泉来从绝壑，亭敞在中流。竹密无空岸，松长可绊舟。蟪蛄潭上夜，河汉岛前秋。异夕期深涨，携琴却此游。
S喜姚郎中自杭州回E:路多枫树林，累日泊清阴。来去泛流水，翛然适此心。一披江上作，三起月中吟。东省期司谏，云门悔不寻。
S永福湖和杨郑州E:积水还平岸，春来引郑溪。旧渠通郭下，新堰绝湖西。嵩少分明对，潇湘阔狭齐。客游随庶子，孤屿草萋萋。
S题长江E:言心俱好静，廨署落晖空。归吏封宵钥，行蛇入古桐。长江频雨后，明月众星中。若任迁人去，西溪与剡通。
S泥阳馆E:客愁何并起，暮送故人回。废馆秋萤出，空城寒雨来。夕阳飘白露，树影扫青苔。独坐离容惨，孤灯照不开。
S送徐员外赴河中E:原野正萧瑟，中间分散情。吏从甘扈罢，诏许朔方行。边日沉残角，河关截夜城。云居闲独往，长老出房迎。
S送贺兰上人E:野僧来别我，略坐傍泉沙。远道擎空钵，深山蹋落花。无师禅自解，有格句堪夸。此去非缘事，孤云不定家。
S逢旧识E:几岁阻干戈，今朝劝酒歌。羡君无白发，走马过黄河。旧宅兵烧尽，新宫日奏多。妖星还有角，数尺铁重磨。
S崇圣寺斌公房E:近来惟一食，树下掩禅扉。落日寒山磬，多年坏衲衣。白须长更剃，青霭远还归。仍说游南岳，经行是息机。
S岐下送友人归襄阳E:蹉跎随泛梗，羁旅到西州。举翮笼中鸟，知心海上鸥。山光分首暮，草色向家秋。若更登高岘，看碑定泪流。
S送友人游蜀E:万岑深积翠，路向此中难。欲暮多羁思，因高莫远看。卓家人寂寞，扬子业凋残。唯有岷江水，悠悠带月寒。
S送郑少府E:江岸一相见，空令惜此分。夕阳行带月，酌水少留君。野地初烧草，荒山过雪云。明年还调集，蝉可在家闻。
S送僧归天台E:辞秦经越过，归寺海西峰。石涧双流水，山门九里松。曾闻清禁漏，却听赤城钟。妙宇研磨讲，应齐智者踪。
S让纠曹上乐使君E:战战复兢兢，犹如履薄冰。虽然叨一掾，还似说三乘。瓶汲南溪水，书来北岳僧。戆愚兼抱疾，权纪不相应。
S赠友人E:五字诗成卷，清新韵具偕。不同狂客醉，自伴律僧斋。春别和花树，秋辞带月淮。却归登第日，名近榜头排。
S送金州鉴周上人E:地必寻天目，溪仍住若耶。帆随风便发，月不要云遮。极浦浮霜雁，回潮落海查。峨嵋省春上，立雪指流沙。
S送谭远上人E:下视白云时，山房盖树皮。垂枝松落子，侧顶鹤听棋。清净从沙劫，中终未日欹。金光明本行，同侍出峨嵋。
S新年E:嗟以龙钟身，如何岁复新。石门思隐久，铜镜强窥频。花发新移树，心知故国春。谁能平此恨，岂是北宗人。
S送僧E:出家从丱岁，解论造玄门。不惜挥谈柄，谁能听至言。中时山果熟，后夏竹阴繁。此去逢何日，峨嵋晓复昏。
S送姚杭州E:白云峰下城，日夕白云生。人老江波钓，田侵海树耕。吴山钟入越，莲叶吹摇旌。诗异石门思，涛来向越迎。
S夜集田卿宅E:朗咏高斋下，如将古调弹。翻鸿向桂水，来雪渡桑干。滴滴玉漏曙，翛翛竹籁残。曩年曾宿此，亦值五陵寒。
S寄山友长孙栖峤E:此时气萧飒，琴院可应关。鹤似君无事，风吹雨遍山。松生青石上，泉落白云间。有径连高顶，心期相与还。
S酬厉玄E:我来从北鄙，子省涉西陵。白发初相识，秋山拟共登。邻居帝城雨，会宿御沟冰。未报见贻作，耿然中夜兴。
S送刘式洛中觐省E:晴峰三十六，侍立上春台。同宿别离恨，共看星月回。野莺临苑语，河棹历江来。便寄相思札，缄封花下开。
S送空公往金州E:七百里山水，手中楖栗粗。松生师坐石，潭涤祖传盂。长拟老岳峤，又闻思海湖。惠能同俗姓，不是岭南卢。
S赠绍明上人E:未住青云室，中秋独往年。上方嵩若寺，下视雨和烟。祖岂无言去，心因断臂传。不知能已后，更有几灯然。
S赠弘泉上人E:洗足下蓝岭，古师精进同。心知溪卉长，居此玉林空。西殿宵灯磬，东林曙雨风。旧峰邻太白，石座雨苔濛。
S送宣皎上人游太白E:剃发鬓无雪，去年三十三。山过春草寺，磬度落花潭。得句才邻约，论宗意在南。峰灵疑懒下，苍翠太虚参。
S病起E:高丘归未得，空自责迟回。身事岂能遂，兰花又已开。病令新作少，雨阻故人来。灯下南华卷，袪愁当酒杯。
S送殷侍御赴同州E:冯翊蒲西郡，沙冈拥地形。中条全离岳，清渭半和泾。夜暮眠明月，秋深至洞庭。犹来交辟士，事别偃林扃。
S送沈鹤E:家楚婿于秦，携妻云养亲。陆行千里外，风卷一帆新。夜泊疏山雨，秋吟捣药轮。芜城登眺作，才动广陵人。
S赠李金州E:绮里祠前后，山程践白云。溯流随大旆，登岸见全军。晓角吹人梦，秋风卷雁群。雾开方露日，汉水底沙分。
S酬姚合校书E:因贫行远道，得见旧交游。美酒易倾尽，好诗难卒酬。公堂朝共到，私第夜相留。不觉入关晚，别来林木秋。
S病蝉E:病蝉飞不得，向我掌中行。拆翼犹能薄，酸吟尚极清。露华凝在腹，尘点误侵睛。黄雀并鸢鸟，俱怀害尔情。
S青门里作E:燕存鸿已过，海内几人愁。欲问南宗理，将归北岳修。若无攀桂分，只是卧云休。泉树一为别，依稀三十秋。
S卢秀才南台E:居在青门里，台当千万岑。下因冈助势，上有树交阴。陵远根才近，空长畔可寻。新晴登啸处，惊起宿枝禽。
S过杨道士居E:先生修道处，茆屋远嚣氛。叩齿坐明月，支颐望白云。精神含药色，衣服带霞纹。无话瀛洲路，多年别少君。
S赠僧E:乱山秋木穴，里有灵蛇藏。铁锡挂临海，石楼闻异香。出尘头未白，入定衲凝霜。莫话五湖事，令人心欲狂。
S送友人游塞E:飘蓬多塞下，君见益潸然。迥碛沙衔日，长河水接天。夜泉行客火，晓戍向京烟。少结相思恨，佳期芳草前。
S思游边友人E:凝愁对孤烛，昨日饮离杯。叶下故人去，天中新雁来。连沙秋草薄，带雪暮山开。苑北红尘道，何时见远回。
S秋暮寄友人E:寥落关河暮，霜风树叶低。远天垂地外，寒日下峰西。有志烟霞切，无家岁月迷。清宵话白阁，已负十年栖。
S寄令狐绹相公E:官高频敕授，老免把犁锄。一主长江印，三封东省书。不无濠上思，唯食圃中蔬。梦幻将泡影，浮生事只如。
S和孟逸人林下道情E:四气相陶铸，中庸道岂销。夏云生此日，春色尽今朝。陋巷贫无闷，毗耶疾未调。已栽天末柏，合抱岂非遥。
S宿姚少府北斋E:石溪同夜泛，复此北斋期。鸟绝吏归后，蛩鸣客卧时。锁城凉雨细，开印曙钟迟。忆此漳川岸，如今是别离。
S雪晴晚望E:倚杖望晴雪，溪云几万重。樵人归白屋，寒日下危峰。野火烧冈草，断烟生石松。却回山寺路，闻打暮天钟。
S送崔峤游潇湘E:功烈尚书孙，琢磨风雅言。渡河山凿处，陟岘汉滩喧。梦想吟天目，宵同话石门。枫林叶欲下，极浦月清暾。
S寄朱锡珪E:远泊与谁同，来从古木中。长江人钓月，旷野火烧风。梦泽吞楚大，闽山厄海丛。此时樯底水，涛起屈原通。
S马戴居华山因寄E:玉女洗头盆，孤高不可言。瀑流莲岳顶，河注华山根。绝雀林藏鹘，无人境有猿。秋蟾才过雨，石上古松门。
S寄胡遇E:一自残春别，经炎复到凉。萤从枯树出，蛩入破阶藏。落叶书胜纸，闲砧坐当床。东门因送客，相访也何妨。
S送李戎扶侍往寿安E:二千余里路，一半是波涛。未晓著衣起，出城逢日高。关山多寇盗，扶侍带弓刀。临别不挥泪，谁知心郁陶。
S送孙逸人E:衣屡犹同俗，妻儿亦宛然。不餐能累月，无病已多年。是药皆谙性，令人渐信仙。杖头书数卷，荷入翠微烟。
S寄华山僧E:遥知白石室，松柏隐朦胧。月落看心次，云生闭目中。五更钟隔岳，万尺水悬空。苔藓嵌岩所，依稀有径通。
S送李登少府E:伊阳耽酒尉，朗咏醉醒新。应见嵩山里，明年踯躅春。一千寻树直，三十六峰邻。流水潺潺处，坚贞玉涧珉。
S易州过郝逸人居E:每逢词翰客，邀我共寻君。果见闲居赋，未曾流俗闻。也知邻市井，宛似出嚣氛。却笑巢由辈，何须隐白云。
S送惟一游清凉寺E:去有巡台侣，荒溪众树分。瓶残秦地水，锡入晋山云。秋月离喧见，寒泉出定闻。人间临欲别，旬日雨纷纷。
S寄乔侍郎E:大宁犹未到，曾渡北浮桥。晓出爬船寺，手擎紫栗条。差池不相见，怅望至今朝。近日营家计，绳悬一小瓢。
S送去华法师E:在越居何寺，东南水路归。秋江洗一钵，寒日晒三衣。默听鸿声尽，行看叶影飞。囊中无宝货，船户夜扃稀。
S送蔡京E:跃蹄归鲁日，带漏别秦星。易折芳条桂，难穷邃义经。登封多泰岳，巡狩遍沧溟。家在何林下，梁山翠满庭。
S慈恩寺上座院E:未委衡山色，何如对塔峰。曩宵曾宿此，今夕值秋浓。羽族栖烟竹，寒流带月钟。井甘源起异，泉涌渍苔封。
S题朱庆馀所居E:天寒吟竟晓，古屋瓦生松。寄信船一只，隔乡山万重。树来沙岸鸟，窗度雪楼钟。每忆江中屿，更看城上峰。
S送黄知新归安南E:池亭沉饮遍，非独曲江花。地远路穿海，春归冬到家。火山难下雪，瘴土不生茶。知决移来计，相逢期尚赊。
S赠胡禅归E:自是根机钝，非关夏腊深。秋来江上寺，夜坐岭南心。井凿山含月，风吹磬出林。祖师携只履，去路杳难寻。
S元日女道士受箓E:元日更新夜，斋身称净衣。数星连斗出，万里断云飞。霜下磬声在，月高坛影微。立听师语了，左肘系符归。
S重与彭兵曹E:故人在城里，休寄海边书。渐去老不远，别来情岂疏。砚冰催腊日，山雀到贫居。每有平戎计，官家别敕除。
S赠庄上人E:不语焚香坐，心知道已成。流年衰此世，定力见他生。暮雪余春冷，寒灯续昼明。寻常五侯至，敢望下阶迎。
S宿成湘林下E:相访夕阳时，千株木未衰。石泉流出谷，山雨滴栖鸱。漏向灯听数，酒因客寝迟。今宵不尽兴，更有月明期。
S喜雍陶至E:今朝笑语同，几日百忧中。鸟度剑门静，蛮归泸水空。步霜吟菊畔，待月坐林东。且莫孤此兴，勿论穷与通。
S酬胡遇E:丽句传人口，科名立可图。移居见山烧，买树带巢乌。游远风涛急，吟清雪月孤。却思初识面，仍未有多须。
S宿慈恩寺郁公房E:病身来寄宿，自扫一床闲。反照临江磬，新秋过雨山。竹阴移冷月，荷气带禅关。独住天台意，方从内请还。
S送褚山人归日本E:悬帆待秋水，去入杳冥间。东海几年别，中华此日还。岸遥生白发，波尽露青山。隔水相思在，无书也是闲。
S寄韩湘E:过岭行多少，潮州涨满川。花开南去后，水冻北归前。望鹭吟登阁，听猿泪滴船。相思堪面话，不著尺书传。
S雨夜寄马戴E:芳林杏花树，花落子西东。今夕曲江雨，寒催朔北风。乡书沧海绝，隐路翠微通。寂寂相思际，孤釭残漏中。
S喜无可上人游山回E:一食复何如，寻山无定居。相逢新夏满，不见半年余。听话龙潭雪，休传鸟道书。别来还似旧，白发日高梳。
S寄毗陵彻公E:身依吴寺老，黄叶几回看。早讲林霜在，孤禅隙月残。井通潮浪远，钟与角声寒。已有南游约，谁言礼谒难。
S送韦琼校书E:宾佐兼归觐，此行江汉心。别离从阙下，道路向山阴。孤屿消寒沫，空城滴夜霖。若邪溪畔寺，秋色共谁寻。
S寄刘侍御E:衣多苔藓痕，犹拟更趋门。自夏虽无病，经秋不过原。积泉留岱鸟，叠岫隔巴猿。琴月西斋集，如今岂复言。
S送穆少府知眉州E:剑门倚青汉，君昔未曾过。日暮行人少，山深异鸟多。猿啼和峡雨，栈尽到江波。一路白云里，飞泉洒薜萝。
S送李校书赴吉期E:筮算重重吉，良期讵可迁。不同牛女夜，是配凤凰年。佩玉春风里，题章蜡烛前。诗书与箴训，夫哲又妻贤。
S宿孤馆E:落日投村戍，愁生为客途。寒山晴后绿，秋月夜来孤。橘树千株在，渔家一半无。自知风水静，舟系岸边芦。
S哭宗密禅师E:鸟道雪岑巅，师亡谁去禅。几尘增灭后，树色改生前。层塔当松吹，残踪傍野泉。唯嗟听经虎，时到坏庵边。
S宿山寺E:众岫耸寒色，精庐向此分。流星透疏木，走月逆行云。绝顶人来少，高松鹤不群。一僧年八十，世事未曾闻。
S送友人如边E:去日重阳后，前程菊正芳。行车辗秋岳，落叶坠寒霜。云入汉天白，风高碛色黄。蒲轮待恐晚，求荐向诸方。
S题竹谷上人院E:禅庭高鸟道，回望极川原。樵径连峰顶，石泉通竹根。木深犹积雪，山浅未闻猿。欲别尘中苦，愿师贻一言。
S京北原作E:登原见城阙，策蹇思炎天。日午路中客，槐花风处蝉。远山秦木上，清渭汉陵前。何事居人世，皆从名利牵。
S寄江上人E:紫阁旧房在，新家中岳东。烟波千里隔，消息一朝通。寒日汀洲路，秋晴岛屿风。分明杜陵叶，别后两经红。
S送僧归太白山E:坚冰连夏处，太白接青天。云塞石房路，峰明雨外巅。夜禅临虎穴，寒漱撇龙泉。后会不期日，相逢应信缘。
S暮过山村E:数里闻寒水，山家少四邻。怪禽啼旷野，落日恐行人。初月未终夕，边烽不过秦。萧条桑柘外，烟火渐相亲。
S鹭鸶E:求鱼未得食，沙岸往来行。岛月独栖影，暮天寒过声。堕巢因木折，失侣遇弦惊。频向烟霄望，吾知尔去程。
S内道场僧弘绍E:麟德燃香请，长安春几回。夜闲同像寂，昼定为吾开。讲罢松根老，经浮海水来。六年双足履，只步院中苔。
S蒋亭和蔡湘州E:蒋宅为亭榭，蔡城东郭门。潭连秦相井，松老汉朝根。已积苍苔遍，何曾旧径存。高斋无事后，时复一携尊。
S留别光州王使君建E:杜陵千里外，期在末秋归。既见林花落，须防木叶飞。楚从何地尽，淮隔数峰微。回首余霞失，斜阳照客衣。
S哭张籍E:精灵归恍惚，石磬韵曾闻。即日是前古，谁人耕此坟。旧游孤棹远，故域九江分。本欲蓬瀛去，餐芝御白云。
S灵准上人院E:掩扉当太白，腊数等松椿。禁漏来遥夜，山泉落近邻。经声终卷晓，草色几芽春。海内知名士，交游准上人。
S寄柳舍人宗元E:格与功俱造，何人意不降。一宵三梦柳，孤泊九秋江。擢第名重列，冲天字几双。誓为仙者仆，侧执驭风幢。
S送玄岩上人归西蜀E:玉垒山中寺，幽深胜概多。药成彭祖捣，顶受七轮摩。去腊催今夏，流光等逝波。会当依粪扫，五岳遍头陀。
S寄宋州田中丞E:古郡近南徐，关河万里余。相思深夜后，未答去秋书。自别知音少，难忘识面初。旧山期已久，门掩数畦蔬。
S送朱休归剑南E:剑南归受贺，太学赋声雄。山路长江岸，朝阳十月中。芽新抽雪茗，枝重集猿枫。卓氏琴台废，深芜想径通。
S寄长武朱尚书E:不日即登坛，枪旗一万竿。角吹边月没，鼓绝爆雷残。中国今如此，西荒可取难。白衣思请谒，徒步在长安。
S送皇甫侍御E:晓钟催早期，自是赴嘉招。舟泊湘江阔，田收楚泽遥。雁惊起衰草，猿渴下寒条。来使黔南日，时应问寂寥。
S郊居即事E:住此园林久，其如未是家。叶书传野意，檐溜煮胡茶。雨后逢行鹭，更深听远蛙。自然还往里，多是爱烟霞。
S喜李馀自蜀至E:迢递岷峨外，西南驿路高。几程寻嶮栈，独宿听寒涛。白鸟飞还立，青猿断更号。往来从此过，词体近风骚。
S王侍御南原庄E:买得足云地，新栽药数窠。峰头盘一径，原下注双河。春寺闲眠久，晴台独上多。南斋宿雨后，仍许重来麽。
S送康秀才E:俱为落第年，相识落花前。酒泻两三盏，诗吟十数篇。行岐逢塞雨，嘶马上津船。树影高堂下，回时应有蝉。
S送僧E:此生披衲过，在世得身闲。日午游都市，天寒往华山。言归文字外，意出有无间。仙掌云边树，巢禽时出关。
S寄魏少府E:来时乖面别，终日使人惭。易记卷中句，难忘灯下谈。湿苔粘树瘿，瀑布溅房庵。音信如相惠，移居古井南。
S登楼E:秋日登高望，凉风吹海初。山川明已久，河汉没无余。远近涯寥夐，高低中太虚。赋因王阁笔，思比谢游疏。
S送僧E:大内曾持论，天南化俗行。旧房山雪在，春草岳阳生。晓了莲经义，堪任宝盖迎。王侯皆护法，何寺讲钟鸣。
S送刘知新往襄阳E:此别诚堪恨，荆襄是旧游。眼光悬欲落，心绪乱难收。花木三层寺，烟波五相楼。因君两地去，长使梦悠悠。
S寄慈恩寺郁上人E:中秋期夕望，虚室省相容。北斗生清漏，南山出碧重。露寒鸠宿竹，鸿过月圆钟。此夜情应切，衡阳旧住峰。
S代旧将E:旧事说如梦，谁当信老夫。战场几处在，部曲一人无。落日收病马，晴天晒阵图。犹希圣朝用，自镊白髭须。
S老将E:胆壮乱须白，金疮蠹百骸。旌旗犹入梦，歌舞不开怀。燕雀来鹰架，尘埃满箭靫。自夸勋业重，开府是官阶。
S春行E:去去行人远，尘随马不穷。旅情斜日后，春色早烟中。流水穿空馆，闲花发故宫。旧乡千里思，池上绿杨风。
S早行E:早起赴前程，邻鸡尚未鸣。主人灯下别，羸马暗中行。蹋石新霜滑，穿林宿鸟惊。远山钟动后，曙色渐分明。
S送人南归E:分手向天涯，迢迢泛海波。虽然南地远，见说北人多。山暖花常发，秋深雁不过。炎方饶胜事，此去莫蹉跎。
S送人南游E:此别天涯远，孤舟泛海中。夜行常认火，帆去每因风。蛮国人多富，炎方语不同。雁飞难度岭，书信若为通。
S送道者E:独向山中见，今朝又别离。一心无挂住，万里独何之。到处绝烟火，逢人话古时。此行无弟子，白犬自相随。
S风蝉E:风蝉旦夕鸣，伴叶送新声。故里客归尽，水边身独行。噪轩高树合，惊枕暮山横。听处无人见，尘埃满甑生。
S清明日园林寄友人E:今日清明节，园林胜事偏。晴风吹柳絮，新火起厨烟。杜草开三径，文章忆二贤。几时能命驾，对酒落花前。
S句E:晴风吹柳絮，新火起厨烟。长江风送客，孤馆雨留人。古岸崩将尽，平沙长未休。不如牛与羊，犹得日暮归。
S嘲春风E:春风何处好，别殿饶芳草。苒袅转鸾旗，萎蕤吹雉葆。扬芳历九门，澹荡入兰荪。争奈白团扇，时时偷主恩。
S湘宫人歌E:池塘芳草湿，夜半东风起。生绿画罗屏，金壶贮春水。黄粉楚宫人，芳花玉刻鳞。娟娟照棋烛，不语两含嚬。
S黄昙子歌E:参差绿蒲短，摇艳云塘满。红潋荡融融，莺翁鸂鶒暖。萋芊小成路，马上修蛾懒。罗衫袅回风，点粉金鹂卵。
S观舞妓E:朔音悲嘒管，瑶踏动芳尘。总袖时增怨，听破复含嚬。凝腰倚风软，花题照锦春。朱弦固凄紧，琼树亦迷人。
S金虎台E:碧草连金虎，青苔蔽石麟。皓齿芳尘起，纤腰玉树春。倚瑟红铅湿，分香翠黛嚬。谁言奉陵寝，相顾复沾巾。
S咏晓E:虫歇纱窗静，鸦散碧梧寒。稍惊朝珮动，犹传清漏残。乱珠凝烛泪，微红上露盘。褰衣复理鬓，余润拂芝兰。
S芙蓉E:剌茎澹荡碧，花片参差红。吴歌秋水冷，湘庙夜云空。浓艳香露里，美人青镜中。南楼未归客，一夕练塘东。
S邯郸郭公词E:金笳悲故曲，玉座积深尘。言是邯郸伎，不见邺城人。青苔竟埋骨，红粉自伤神。唯有漳河柳，还向旧营春。
S古意E:莫莫复莫莫，丝萝缘涧壑。散木无斧斤，纤茎得依托。枝低浴鸟歇，根静悬泉落。不虑见春迟，空伤致身错。
S齐宫E:白马杂金饰，言从雕辇回。粉香随笑度，鬓态伴愁来。远水斜如剪，青莎绿似裁。所恨章华日，冉冉下层台。
S咏春幡E:闲庭见早梅，花影为谁栽。碧烟随刃落，蝉鬓觉春来。代郡嘶金勒，梵声悲镜台。玉钗风不定，香步独徘徊。
S陈宫词E:鸡鸣人草草，香辇出宫花。妓语细腰转，马嘶金面斜。早莺随彩仗，惊雉避凝笳。淅沥湘风外，红轮映曙霞。
S春日野行E:骑马踏烟莎，青春奈怨何。蝶翎朝粉尽，鸦背夕阳多。柳艳欺芳带，山愁萦翠蛾。别情无处说，方寸是星河。
S过西堡塞北E:浅草干河阔，丛棘废城高。白马犀匕首，黑裘金佩刀。霜清彻兔目，风急吹雕毛。一经何用厄，日暮涕沾袍。
S送洛南李主簿E:想君秦塞外，因见楚山青。槲叶晓迷路，枳花春满庭。禄优仍侍膳，官散得专经。子敬怀愚谷，归心在翠屏。
S巫山神女庙E:黯黯闭宫殿，霏霏荫薜萝。晓峰眉上色，春水脸前波。古树芳菲尽，扁舟离恨多。一丛斑竹夜，环佩响如何。
S题陈处士幽居E:松轩尘外客，高枕自萧疏。雨后苔侵井，霜来叶满渠。闲看镜湖画，秋得越僧书。若待前溪月，谁人伴钓鱼。
S握柘词E:杨柳萦桥绿，玫瑰拂地红。绣衫金騕褭，花髻玉珑璁。宿雨香潜润，春流水暗通。画楼初梦断，晓日照湘风。
S初秋寄友人E:闲梦正悠悠，凉风生竹楼。夜琴知欲雨，晓簟觉新秋。独鸟楚山远，一蝉关树愁。凭将离别恨，江外问同游。
S早秋山居E:山近觉寒早，草堂霜气晴。树凋窗有日，池满水无声。果落见猿过，叶干闻鹿行。素琴机虑静，空伴夜泉清。
S送人南游E:送君游楚国，江浦树苍然。沙净有波迹，岸平多草烟。角悲临海郡，月到渡淮船。唯以一杯酒，相思高楚天。
S赠郑处士E:飘然随钓艇，云水是天涯。红叶下荒井，碧梧侵古槎。醉收陶令菊，贫卖邵平瓜。更有相期处，南篱一树花。
S江岸即事E:水容侵古岸，峰影度青蘋。庙竹唯闻鸟，江帆不见人。雀声花外暝，客思柳边春。别恨转难尽，行行汀草新。
S赠隐者E:茅堂对薇蕨，炉暖一裘轻。醉后楚山梦，觉来春鸟声。采茶溪树绿，煮药石泉清。不问人间事，忘机过此生。
S送并州郭书记E:宾筵得佳客，侯印有光辉。候骑不传箭，回文空上机。塞城收马去，烽火射雕归。惟有严家濑，回环径草微。
S咏山鸡E:万壑动晴景，山禽凌翠微。绣翎翻草去，红觜啄花归。巢暖碧云色，影孤清镜辉。不知春树伴，何处又分飞。
S清旦题采药翁草堂E:幽人寻药径，来自晓云边。衣湿术花雨，语成松岭烟。解藤开涧户，踏石过溪泉。林外晨光动，山昏鸟满天。
S商山早行E:晨起动征铎，客行悲故乡。鸡声茅店月，人迹板桥霜。槲叶落山路，枳花明驿墙。因思杜陵梦，凫雁满回塘。
S途中有怀E:驱车何日闲，扰扰路岐间。岁暮自多感，客程殊未还。亭皋汝阳道，风雪穆陵关。腊后寒梅发，谁人在故山。
S经李处士杜城别业E:忆昔几游集，今来倍叹伤。百花情易老，一笑事难忘。白社已萧索，青楼空艳阳。不闲云雨梦，犹欲过高唐。
S登李羽士东楼E:经客有余音，他年终故林。高楼本危睇，凉月更伤心。此意竟难折，伊人成古今。流尘其可欲，非复懒鸣琴。
S西游书怀E:渭川通野戍，有路上桑干。独鸟青天暮，惊麏赤烧残。高秋辞故国，昨日梦长安。客意自如此，非关行路难。
S送人东游E:荒戍落黄叶，浩然离故关。高风汉阳渡，初日郢门山。江上几人在，天涯孤棹还。何当重相见，尊酒慰离颜。
S寄山中友人E:惟昔有归趣，今兹固愿言。啸歌成往事，风雨坐凉轩。时物信佳节，岁华非故园。固知春草色，何意为王孙。
S偶题E:孔雀眠高阁，樱桃拂短檐。画明金冉冉，筝语玉纤纤。细雨无妨烛，轻寒不隔帘。欲将红锦段，因梦寄江淹。
S赠考功卢郎中E:白首方辞满，荆扉对渚田。雪中无陋巷，醉后似当年。一笈负山药，两瓶携涧泉。夜来风浪起，何处认渔船。
S题萧山庙E:故道木阴浓，荒祠山影东。杉松一庭雨，幡盖满堂风。客奠晓莎湿，马嘶秋庙空。夜深池上歇，龙入古潭中。
S和段少常柯古E:称觞惭座客，怀刺即门人。素向宁知贵，清淡不厌贫。野梅江上晚，堤柳雨中春。未报淮南诏，何劳问白蘋。
S海榴E:海榴开似火，先解报春风。叶乱裁笺绿，花宜插鬓红。蜡珠攒作蒂，缃彩剪成丛。郑驿多归思，相期一笑同。
S寄山中人E:月中一双鹤，石上千尺松。素琴入爽籁，山酒和春容。幽瀑有时断，片云无所从。何事苏门生，携手东南峰。
S送淮阴孙令之官E:隋堤杨柳烟，孤棹正悠然。萧寺通淮戍，芜城枕楚壖。鱼盐桥上市，灯火雨中船。故老青葭岸，先知儒子贤。
S宿辉公精舍E:禅房无外物，清话此宵同。林彩水烟里，涧声山月中。橡霜诸壑霁，杉火一炉空。拥褐寒更彻，心知觉路通。
S赠僧云栖E:麈尾与筇杖，几年离石坛。梵余林雪厚，棋罢岳钟残。开卷喜先悟，漱瓶知早寒。衡阳寺前雁，今日到长安。
S题造微禅师院E:夜香闻偈后，岑寂掩双扉。照竹灯和雪，看松月到衣。草堂疏磬断，江寺故人稀。唯忆湘南雨，春风独鸟归。
S正见寺晓别生公E:清晓盥秋水，高窗留夕阴。初阳到古寺，宿鸟起寒林。香火有良愿，宦名非素心。灵山缘未绝，他日重来寻。
S旅次盱眙县E:离离麦擢芒，楚客意偏伤。波上旅愁起，天边归路长。孤桡投楚驿，残月在淮樯。外杜三千里，谁人数雁行。
S鄠郊别墅寄所知E:持颐望平绿，万景集所思。南塘遇新雨，百草生容姿。幽鸟不相识，美人如何期。徒然委摇荡，惆怅春风时。
S京兆公池上作E:稻香山色叠，平野接荒陂。莲折舟行远，萍多钓下迟。坏堤泉落处，凉簟雨来时。京口兵堪用，何因入梦思。
S题薛昌之所居E:所得乃清旷，寂寥常掩关。独来春尚在，相得暮方还。花白风露晚，柳青街陌闲。翠微应有雪，窗外见南山。
S东归有怀E:晴川通野陂，此地昔伤离。一去迹常在，独来心自知。鹭眠茭叶折，鱼静蓼花垂。无限高秋泪，扁舟极路岐。
S细雨E:凭轩望秋雨，凉入暑衣清。极目鸟频没，片时云复轻。沼萍开更敛，山叶动还鸣。楚客秋江上，萧萧故国情。
S秋雨E:云满鸟行灭，池凉龙气腥。斜飘看棋簟，疏洒望山亭。细响鸣林叶，圆文破沼萍。秋阴杳无际，平野但冥冥。
S宿秦生山斋E:衡巫路不同，结室在东峰。岁晚得支遁，夜寒逢戴颙。龛灯落叶寺，山雪隔林钟。行解无由发，曹溪欲施舂。
S赠楚云上人E:松根满苔石，尽日闭禅关。有伴年年月，无家处处山。烟波五湖远，瓶屦一身闲。岳寺蕙兰晚，几时幽鸟还。
S宿白盖峰寺寄僧E:山房霜气晴，一宿遂平生。閤上见林影，月中闻涧声。佛灯销永夜，僧磬彻寒更。不学何居士，焚香为宦情。
S送僧东游E:师归旧山去，此别已凄然。灯影秋江寺，篷声夜雨船。鸥飞吴市外，麟卧晋陵前。若到东林社，谁人更问禅。
S题中南佛塔寺E:鸣泉隔翠微，千里到柴扉。地胜人无欲，林昏虎有威。涧苔侵客屦，山雪入禅衣。桂树芳阴在，还期岁晏归。
S赠卢长史E:移病欲成隐，扁舟归旧居。地深新事少，官散故交疏。道直更无侣，家贫唯有书。东门烟水梦，非独为鲈鱼。
S送渤海王子归本国E:疆理虽重海，车书本一家。盛勋归旧国，佳句在中华。定界分秋涨，开帆到曙霞。九门风月好，回首是天涯。
S送北阳袁明府E:楚乡千里路，君去及良晨。苇浦迎船火，茶山候吏尘。桑浓蚕卧晚，麦秀雉声春。莫作东篱兴，青云有故人。
S送李生归旧居E:一从征战后，故社几人归。薄宦离山久，高谈与世稀。夕阳当板槛，春日入柴扉。莫却严滩意，西溪有钓矶。
S早春浐水送友人E:青门烟野外，渡浐送行人。鸭卧溪沙暖，鸠鸣社树春。残波青有石，幽草绿无尘。杨柳东风里，相看泪满巾。
S江上别友人E:秋色满葭菼，离人西复东。几年方暂见，一笑又难同。地势萧陵歇，江声禹庙空。如何暮滩上，千里逐征鸿。
S与友人别E:半醉别都门，含凄上古原。晚风杨叶社，寒食杏花村。薄暮牵离绪，伤春忆晤言。年芳本无限，何况有兰孙。
S宿沣曲僧舍E:东郊和气新，芳霭远如尘。客舍停疲马，僧墙画故人。沃田桑景晚，平野菜花春。更想严家濑，微风荡白蘋。
S宿一公精舍E:夜阑黄叶寺，瓶锡两俱能。松下石桥路，雨中山殿灯。茶炉天姥客，棋席剡溪僧。还笑长门赋，高秋卧茂陵。
S月中宿云居寺上方E:虚閤披衣坐，寒阶踏叶行。众星中夜少，圆月上方明。霭尽无林色，暄余有涧声。只应愁恨事，还逐晓光生。
S登卢氏台E:胜地当通邑，前山有故居。台高秋尽出，林断野无余。白露鸣蛩急，晴天度雁疏。由来放怀地，非独在吾庐。
S题磁岭海棠花E:幽态竟谁赏，岁华空与期。岛回香尽处，泉照艳浓时。蜀彩淡摇曳，吴妆低怨思。王孙又谁恨，惆怅下山迟。
S苦楝花E:院里莺歌歇，墙头蝶舞孤。天香薰羽葆，宫紫晕流苏。晻暧迷青琐，氤氲向画图。只应春惜别，留与博山炉。
S元日E:神耀破氛昏，新阳入晏温。绪风调玉吹，端日应铜浑。威凤跄瑶簴，升龙护璧门。雨旸春令煦，裘冕晬容尊。
S清明日E:清娥画扇中，春树郁金红。出犯繁花露，归穿弱柳风。马骄偏避幰，鸡骇乍开笼。柘弹何人发，黄鹂隔故宫。
S皎皎词E:皎皎复皎皎，逢时即为好。高秋亦有花，不及当春草。班姬入后宫，飞燕舞东风。青娥中夜起，长叹月明里。
S春台E:台上树阴合，台前流水多。青春不出门，坐见野田花。谁能学公子，走马逐香车。六街尘满衣，鼓绝方还家。
S山中夜坐E:半夜山雨过，起来满山月。落尽醉处花，荒沟水决决。怆然惜春去，似与故人别。谁遣我多情，壮年无鬓发。
S早行E:马上续残梦，马嘶时复惊。心孤多所虞，僮仆近我行。栖禽未分散，落月照古城。莫羡居者闲，冢边人已耕。
S战城南E:城南征战多，城北无饥鸦。白骨马蹄下，谁言皆有家。城前水声苦，倏忽流万古。莫争城外城，城里终闲土。
S有感E:弓剑不自行，难引河湟思。将军半夜饮，十里闻歌吹。高门几世宅，舞袖仍新赐。谁遣一书来，灯前问边事。
S豪家E:九陌槐叶尽，青春在豪家。娇莺不出城，长宿庭上花。高楼登夜半，已见南山多。恩深势自然，不是爱骄奢。
S空城雀E:饥啄空城土，莫近太仓粟。一粒未充肠，却入公子腹。且吊城上骨，几曾害尔族。不闻庄辛语，今日寒芜绿。
S别道者E:自君入城市，北邙无新坟。始信壶中药，不落白杨根。如何忽告归，蕣华还笑人。玉笙无遗音，怅望缑岭云。
S兰昌宫E:宫兰非瑶草，安得春长在。回首春又归，翠华不能待。悲风生辇路，山川寂已晦。边恨在行人，行人无尽岁。
S塞下曲E:勒兵辽水边，风急卷旌旃。绝塞阴无草，平沙去尽天。下营看斗建，传号信狼烟。圣代书青史，当时破虏年。
S送卢使君赴夔州E:铙管随征旆，高秋上远巴。白波连雾雨，青壁断蒹葭。凭几双瞳静，登楼万井斜。政成知俗变，当应画轮车。
S古意E:蒲帆出浦去，但见浦边树。不如马行郎，马迹犹在路。大舟不相载，买宅令委住。莫道留金多，本非爱郎富。
S秋日旅途即事E:驱羸多自感，烟草远郊平。乡路几时尽，旅人终日行。渡边寒水驿，山下夕阳城。萧索更何有，秋风两鬓生。
S早行E:旅途乘早景，策马独凄凄。残影郡楼月，一声关树鸡。听钟烟柳外，问渡水云西。当自勉行役，终期功业齐。
S夏日宿秘书姚监宅E:贵宅多嘉树，先秋有好风。情闲离阙下，梦野在山中。露色浮寒瓦，萤光堕暗丛。听吟丽句尽，河汉任西东。
S过嵩阴隐者E:当门看少室，倚杖复披衣。每日醒还醉，无人是与非。架书抽读乱，庭果摘尝稀。独有江南客，思家未得归。
S留别山家E:闲门不易求，半月在林丘。已与山水别，难为花木留。孤怀归静夜，远会隔高秋。莫道无言去，冥心在重游。
S送人游吴E:楚田开雪后，草色与君看。积水浮春气，深山滞雨寒。毗陵孤月出，建业一钟残。为把乡书去，因收别泪难。
S东渭桥晚眺E:秦地有吴洲，千樯渭曲头。人当返照立，水彻故乡流。落第春难过，穷途日易愁。谁知桥上思，万里在江楼。
S送延陵韦少府E:延陵称贵邑，季子有高踪。古迹传多代，仙山管几峰。微泉声小雨，异木色深冬。去毕三年秩，新诗箧不容。
S淮南送友人归沧州E:风色忽西转，坐为千里分。高帆背楚落，寒日逆淮曛。断烧缘乔木，盘雕隐片云。乡关百战地，归去始休军。
S寻山E:一径入双崖，初疑有几家。行穷人不见，坐久日空斜。石上生灵草，泉中落异花。终须结茅屋，向此学餐霞。
S送元遂上人归钱唐E:白衣游帝乡，已得事空王。却返湖山寺，高禅水月房。雨中过岳黑，秋后宿船凉。回顾秦人语，他生会别方。
S贻友人喻坦之E:从容心自切，饮水胜衔杯。共在山中长，相随阙下来。修身空有道，取事各无媒。不信升平代，终遗草泽才。
S送友人往振武E:风沙遥见说，道路替君愁。碛夜星垂地，云明火上楼。征鸿辞塞雪，战马识边秋。不共将军语，何因有去留。
S赋得长城斑竹杖E:秦兴版筑时，翦伐不知谁。异代余根在，幽人得手持。细看生古意，闲倚动边思。莫作鸠形并，空将鹤发期。
S送德清喻明府E:棹返霅溪云，仍参旧使君。州传多古迹，县记是新文。水栅横舟闭，湖田立木分。但如诗思苦，为政即超群。
S送薛能少府任盩厔E:不才甘下第，君子蹇何重。相送昆明岸，同看太白峰。数瓢留顷刻，残照迫从容。好去烟霞县，仙人有旧踪。
S送许寿下第归东山E:吾君设礼闱，谁合学忘机。却是高人起，难为下第归。出关心纵野，避世事终稀。莫更今秋夕，相思望少微。
S送陆肱尉江夏E:如何执简去，便作挂帆期。泽国三春早，江天落日迟。县人齐候处，洲鸟欲飞时。免褐方三十，青云岂白髭。
S汉上送人西归E:几作西归梦，因为怆别心。野衔天去尽，山夹汉来深。叠浪翻残照，高帆引片阴。空留相赠句，毕我白头吟。
S蜀中逢友人E:自古有行役，谁人免别家。相欢犹陌上，一醉任天涯。积叠山藏蜀，潺湲水绕巴。他年复何处，共说海棠花。
S寄范评事E:行坐不相遗，辕门载笔时。雅知难更遇，旧分合长思。梦即重寻熟，书常转达迟。山斋终拟到，何日遂心期。
S送许浑侍御赴润州E:家山近石头，遂意恣东游。祖席离乌府，归帆转蜃楼。阴氛出海散，落月向潮流。别有为霖日，孤云未自由。
S喜友人厉图南及第E:相忧过己切，相贺似身荣。心达无前后，神交共死生。承家吾子事，登第世人情。未有通儒术，明时道不行。
S送友人下第归越E:归意随流水，江湖共在东。山阴何处去，草际片帆通。雨色春愁里，潮声晓梦中。虽为半年客，便是往来鸿。
S寄友人E:一别一相见，须臾老此生。客衣寒后薄，山思夜深清。诗近吟何句，髭新白几茎。路岐如昨日，来往梦分明。
S送友人下第归宛陵E:天涯长恋亲，阙下独伤春。拟住还求己，须归不为身。临岐仍犯雪，挂席始离尘。共泣东风别，同为沧海人。
S八月十五夜对月E:阴盛此宵中，多为雨与风。坐无云雨至，看与雪霜同。抱湿离遥海，倾寒向迥空。年年不可值，还似命难通。
S及第后归E:家临浙水傍，岸对买臣乡。纵棹随归鸟，乘潮向夕阳。苦吟身得雪，甘意鬓成霜。况此年犹少，酬知足自强。
S过巫峡E:拥棹向惊湍，巫峰直上看。削成从水底，耸出在云端。暮雨晴时少，啼猿渴下难。一闻神女去，风竹扫空坛。
S送友人往太原E:离亭聊把酒，此路彻边头。草白雁来尽，时清人去游。汾河流晋地，塞雪满并州。别后相思夜，空看北斗愁。
S旅怀E:万里共心论，徒言吾道存。奉亲无别业，谒帝有何门。水宿惊涛浦，山行落叶村。长安长梦去，欹枕即闻猿。
S送裴御史赴湖南E:关门鸟道中，飞传复乘骢。暮雪离秦甸，春云入楚宫。平芜天共阔，积水地多空。使府悬帆去，能消几日风。
S初离黔中泊江上E:去去把青桂，平生心不违。更蒙莲府辟，兼脱布衣归。霁岳明残雪，清波漾落晖。无穷幽鸟戏，时向棹前飞。
S黔中酬同院韦判官E:平生同所为，相遇偶然迟。各著青袍后，无归白社期。江流来绝域，府地管诸夷。圣代都无事，从公且赋诗。
S和范秘书襄阳旧游E:听话扬帆兴，初从岘首还。高吟入白浪，遥坐看青山。枯木猿啼爽，寒汀鹤步闲。秋来关去梦，几夜度商颜。
S江夏春感旧E:东风出海门，处处动林园。泽国雪霜少，沙汀花木繁。暖鱼依水浅，晴雁入空翻。何处阳和力，生萍不驻根。
S送许棠及第归宣州E:高科终自致，志业信如神。待得逢公道，由来合贵身。秋归方觉好，旧梦始知真。更想青山宅，谁为后主人。
S黔中罢职将泛江东E:黔中初罢职，薄俸亦无残。举目乡关远，携家旅食难。野梅将雪竞，江月与沙寒。两鬓愁应白，何劳把镜看。
S长安书事寄所知E:帝里本无名，端居有道情。睡魂春梦断，书兴晚窗明。老拟归何处，闲应过此生。江湖终一日，拜别便东行。
S酬姚覃E:不见又相招，何曾诉寂寥。醉眠春草长，吟坐夜灯销。泪堕思山切，身归转路遥。年年送别处，杨柳少垂条。
S春日鄜州赠裴居言E:虽将身佐幕，出入似闲居。草色长相待，山情信不疏。灯前春睡足，酒后夜寒余。笔砚时时近，终非署簿书。
S送于生入蜀E:家吴闻入蜀，道路颇乖离。一第何多难，都城可少知。江山非久适，命数未终奇。况又将冤抱，经春杜魄随。
S送许棠归泾县作尉E:青桂复青袍，一归荣一高。县人齐下拜，邑宰共分曹。绕郭看秧插，寻街听茧缫。封侯万里者，燕颔乃徒劳。
S友人话别E:论交虽不早，话别且相亲。除却栖禅客，谁非南陌人。半生都返性，终老拟安贫。愿入白云社，高眠自致身。
S山居E:欲出穷吾道，东西自未能。卷书唯对鹤，开画独留僧。落叶和云扫，秋山共月登。何年石上水，夜夜滴高层。
S寄范郎中E:藜杖山中出，吟诗对范家。相知从海峤，寄食向京华。名宦成何报，清眸未纵赊。临邛梦来往，雨雪满褒斜。
S书怀E:宦途从不问，身事觉无差。华发初生女，沧洲未有家。却闲思洞穴，终老旷桑麻。别访栖禅侣，相期语劫沙。
S越中行E:越国临沧海，芳洲复暮晴。湖通诸浦白，日隐乱峰明。野宿多无定，闲游免有情。天台闻不远，终到石桥行。
S临岐留别相知E:百岁竟何事，一身长远游。行行将近老，处处不离愁。世路多相取，权门不自投。难为此时别，欲别愿人留。
S鄂渚湖上即事E:杜门聊自适，湖水在窗间。纵得沧洲去，无过白日闲。多慵空好道，少贱早凋颜。独有东山月，依依自往还。
S辞夏口崔尚书E:一饭仍难受，依仁况一年。终期身可报，不拟骨空镌。城晚风高角，江春浪起船。同来栖止地，独去塞鸿前。
S秦原早望E:一忝乡书荐，长安未得回。年光逐渭水，春色上秦台。燕掠平芜去，人冲细雨来。东风生故里，又过几花开。
S过四皓庙E:东西南北人，高迹自相亲。天下已归汉，山中犹避秦。龙楼曾作客，鹤氅不为臣。独有千年后，青青庙木春。
S陕下怀归E:故园何处在，零落五湖东。日暮无来客，天寒有去鸿。大河冰彻塞，高岳雪连空。独夜悬归思，迢迢永漏中。
S送徐处士归江南E:行行野雪薄，寒气日通春。故国又芳草，沧江终白身。游归花落满，睡起鸟啼新。莫惜闲书札，西来问旅人。
S鄜州留别王从事E:相识未十日，相知如十年。从来易离别，此去忽留连。路险行冲雨，山高度隔天。难终清夜坐，更听说安边。
S长安夜怀E:匹马西游日，从吴又转荆。风雷几夜坐，山水半年行。梦永秋灯灭，吟余晓露明。良时不我与，白发向秦生。
S冬夜山中寻友E:何人山雪夜，相访不相思。若得长闲日，应无暂到时。叶寒凋欲尽，泉冻落还迟。即此天明去，重来未有期。
S送刘山人归洞庭E:君逐云山去，人间又绝踪。半湖乘早月，中路入疏钟。秋尽草虫急，夜深山雨重。平生心未已，岂得更相从。
S古意E:白马游何处，青楼日正长。凤箫抛旧曲，鸾镜懒新妆。玄鸟深巢静，飞花入户香。虽非窦滔妇，锦字已成章。
S避暑E:当暑忆归林，陶家借柳阴。蝉从初伏噪，客向晚凉吟。白日欺玄鬓，沧江负素心。神仙倘有术，引我出幽岑。
S送吴秘书归杭州E:为客得从容，官清料复重。海崖归有业，天目近何峰。是处通春棹，无村不夜舂。马卿夸贵达，还说返临邛。
S中秋对月E:秋分一夜停，阴魄最晶荧。好是生沧海，徐看历杳冥。层空疑洗色，万怪想潜形。他夕无相类，晨鸡不可听。
S送狄明府赴九江E:字人修祖德，清白定闻传。匹马从秦去，孤帆入楚悬。关中寒食雨，湖上暑衣天。四考兼重请，相知住几年。
S陕下投姚谏议E:旧业在东鄙，西游从楚荆。风雷几夜坐，山水半年行。梦永秋灯灭，吟孤晓露明。前心若不遂，有耻却归耕。
S关东逢薛能E:何处不相思，相逢还有时。交心如到老，会面未为迟。苦学缘明代，劳生欲白髭。唯君一度别，便似见无期。
S富春赠孙璐E:天柱与天目，曾栖绝顶房。青云求禄晚，白日坐家长。井气通潮信，窗风引海凉。平生诗称在，老达亦何妨。
S送友人游蜀E:东堂虽不捷，西去复何愁。蜀马知归路，巴山似旧游。星临剑阁动，花落锦江流。鼓吹青林下，时闻祭武侯。
S送胡休处士归湘江E:见说湘江切，长愁有去时。江湖秋涉远，雷雨夜眠迟。旧业多归兴，空山尽老期。天寒一瓢酒，落日醉留谁。
S送僧入天台E:一锡随缘赴，天台又去登。长亭旧别路，落日独行僧。夜烧山何处，秋帆浪几层。他时授巾拂，莫为老无能。
S回山后寄范酂先辈E:高楼会月夜，北雁向南分。留住经春雪，辞来见夏云。遥空江不极，绝顶日难曛。一与山僧坐，无因得议文。
S长安送友人东归E:白社思归处，青门见去人。乡遥茂苑树，路入广陵尘。海日潮浮晓，湖山雪露春。犹期来帝里，未是得闲人。
S秋日登山阁E:苍苍山阁晚，杳杳隙尘秋。偶上多时立，翻成尽日愁。草平连邑动，河满逐江流。下视穷边路，行人在陇头。
S题栖霞寺庆上人院E:居与鸟巢邻，日将巢鸟亲。多生从此性，久集得无身。树老风终夜，山寒雪见春。不知诸祖后，传印是何人。
S送友人入蜀E:天际蜀门开，西看举别杯。何人不异礼，上客自怀才。夜涧青林发，秋江渌水来。临邛行乐处，莫到白头回。
S赠同官苏明府E:山中畿内邑，别觉大夫清。簿领分王事，官资寄野情。闲斋无狱讼，隐几向泉声。从此朝天路，门前是去程。
S山中夜坐E:归家来几夜，倏忽觉秋残。月满方塘白，风依老树寒。戏鱼重跃定，惊鸟却栖难。为有门前路，吾生不得安。
S送台州唐兴陈明府E:见说海西隅，山川与俗殊。宦游如不到，仙分即应无。瀑布当公署，天台是县图。遥知为吏去，有术字惸孤。
S自江上入关E:尽室寄沧洲，孤帆独溯流。天涯心似梦，江上雨兼秋。文字为人弃，田园被债收。此名如不得，何处拟将休。
S送友人游太原E:孤帆几日悬，楚客思飘然。水宿南湖夜，山离旧国年。秋风高送雁，寒雨入停蝉。此去勤书札，时常中路传。
S送张郎中赴睦州E:青山复渌水，想入富春西。夹岸清猿去，中流白日低。美兼华省出，荣共故乡齐。贱子遥攀送，归心逐马蹄。
S送鄂渚韦尚书赴镇E:夏口本吴头，重城据上游。戈船转江汉，风月宿汀洲。执宪倾民望，衔恩赴主忧。谁知旧寮属，攀饯泪仍流。
S入朝遇雪E:霜鬓持霜简，朝天向雪天。玉阶初辨色，琼树乍相鲜。密翳空难曙，盈征瑞不愆。谁为洛阳客，是日更高眠。
S勉力E:日月不并照，升沈俱有时。自媒徒欲速，孤立却宜迟。尽力唯求己，公心任遇谁。人间不得意，半是鬓先衰。
S送陆肱归吴兴E:雪后江上去，风光故国新。清浑天气晓，绿动浪花春。劝酒提壶鸟，乘舟震泽人。谁知沧海月，取桂却来秦。
S暮秋重过山僧院E:却接良宵坐，明河几转流。安禅逢小暑，抱疾入高秋。静室闻玄理，深山可白头。朝朝献林果，亦欲学猕猴。
S送新安少府E:南浮虽六月，风水已秋凉。日乱看江树，身飞逐楚樯。后期谁可定，临别语空长。远宦须清苦，幽兰贵独芳。
S送人归吴E:何人不归去，君去是闲人。帝里求相识，山家即近邻。交情吾道可，离思柳条新。未饮青门酒，先如醉梦身。
S送姚评事E:儒服从戎去，须知胜事全。使君开幕日，天子偃戈年。风雨依嵩岭，桑麻接楚田。新诗随过客，旋满洛阳传。
S题栖云寺立上人院E:是法从生有，修持历劫尘。独居岩下室，长似定中身。树老风终夜，山寒雪见春。不知诸祖后，传印是何人。
S华山寻隐者E:自入华山居，关东相见疏。瓢中谁寄酒，叶上我留书。巢鸟寒栖尽，潭泉暮冻余。长闻得药力，此说又何如。
S送寿昌曹明府E:惠人须宰邑，为政贵通经。却用清琴理，犹嫌薄俗听。涨江晴渐渌，春峤烧还青。若宿严陵濑，谁当是客星。
S哭贾岛E:秦楼吟苦夜，南望只悲君。一宦终遐徼，千山隔旅坟。恨声流蜀魄，冤气入湘云。无限风骚句，时来日夜闻。
S送薛能赴镇徐方E:列土人间盛，彭门属九州。山河天设险，礼乐牧分忧。皎日为明信，清风占早秋。虽同郤縠举，郤縠不封侯。
S送凤翔范书记E:西京无暑气，夏景似清秋。天府来相辟，高人去自由。江山通蜀国，日月近神州。若共将军语，河兰地未收。
S岐山逢陕下故人E:三秦一会面，二陕久分携。共忆黄河北，相留白日西。寄来书少达，别后梦多迷。早晚期于此，看花听鸟啼。
S送友人陆肱往太原E:并州非故国，君去复寻谁。猃狁方为寇，嫖姚正用师。戍烟来自号，边雪下无时。更想经绵上，应逢禁火期。
S赠李将军E:吾宗偏好武，汉代将家流。走马辞中禁，屯军向渭州。天心待破虏，阵面许封侯。却得河源水，方应洗国仇。
S送友人游塞北E:朔野正秋风，前程见碛鸿。日西身独远，山转路无穷。树隔高关断，沙连大漠空。君看河外将，早晚拟平戎。
S陕府上姚中丞E:关东领藩镇，阙下授旌旄。觅句秋吟苦，酬恩夜坐劳。天开吹角出，木落上楼高。闲话钱塘郡，半年听海潮。
S闻北虏入灵州二首E:河冰一夜合，虏骑入灵州。岁岁征兵去，难防塞草秋。见说灵州战，沙中血未干。将军日告急，走马向长安。
S暮秋宿清源上人院E:野客愁来日，山房木落中。微风生夜半，积雨向秋终。证道方离法，安禅不住空。迷途将觉路，语默见西东。
S秋夜宿重本上人院E:却忆凉堂坐，明河几度流。安禅逢小暑，抱疾入高秋。水国曾重讲，云林半旧游。此来看月落，还似道相求。
S赠立规上人E:竹向空斋合，无僧在四邻。去云离坐石，斜月到禅身。树老风终夜，山寒雪见春。不知诸祖后，传印是何人。
S夏日登信州北楼E:高楼上长望，百里见灵山。雨歇河珠定，云开谷鸟还。田苗映林合，牛犊傍村闲。始得消忧处，蝉声催入关。
S游天柱观E:听钟到灵观，仙子喜相寻。茅洞几千载，水声寒至今。读碑丹井上，坐石涧亭阴。清兴未云尽，烟霞生夕林。
S酬刘谷除夜见寄E:坐恐三更至，流年此夜分。客心无限事，愁雨不堪闻。灞上家殊远，炉前酒暂醺。刘郎亦多恨，诗忆故山云。
S元日作E:锵锵华驷客，门馆贺新正。野雪江山霁，微风竹树清。芜庭春意晓，残枿烬烟生。忽忆王孙草，前年在帝京。
S宿怜上人房E:重公旧相识，一夕话劳生。药裹关身病，经函寄道情。岳寒当寺色，滩夜入楼声。不待移文诮，三年别赤城。
S园居E:暮雨扬雄宅，秋风向秀园。不闻砧杵动，时看桔槔翻。钓下鱼初食，船移鸭暂喧。橘寒才弄色，须带早霜繁。
S战城南E:千金画阵图，自为弓剑苦。杀尽田野人，将军犹爱武。性命换他恩，功成谁作主。凤凰楼上人，夜夜长歌舞。
S长相思E:翦妾身上巾，赠郎伤妾神。郎车不暂停，妾貌宁长春。春天无停雪，沧海无停津。遣妾空床梦，夜夜随车轮。
S长城下E:远水犹归壑，征人合忆乡。泣多盈袖血，吟苦满头霜。楚国连天浪，衡门到海荒。何当生燕羽，时得近雕梁。
S浐川寄进士刘驾E:我家不背水，君身不向越。自是相忆苦，忽如经年别。山家草木寒，石上有残雪。美人望不见，迢迢云中月。
S和潘安仁金谷集E:太守龙为马，将军金作车。香飘十里风，风下绿珠歌。莫怪坐上客，叹君庭前花。明朝此池馆，不是石崇家。
S不可见E:常闻贫贱夫，头白终相待。自从嫁黔娄，终岁长不在。君梦有双影，妾梦空四邻。常思劲北风，吹折双车轮。
S薄命妾E:薄命常恻恻，出门见南北。刘郎马蹄疾，何处去不得。泪珠不可收，虫丝不可织。知君绿桑下，更有新相识。
S古词E:高阙碍飞鸟，人言是君家。经年不归去，爱妾面上花。妾面虽有花，妾心非女萝。郎妻自不重，于妾欲如何。
S送郑谷归宜春E:无成归故国，上马亦高歌。况是飞鸣后，殊为喜庆多。暑销嵩岳雨，凉吹洞庭波。莫便闲吟去，须期接盛科。
S南陂远望E:闲门横古塘，红树已惊霜。独立望秋草，野人耕夕阳。孤烟起蜗舍，飞鹭下渔梁。唯有田家事，依依似故乡。
S宿玉箫宫E:尘飞不到空，露湿翠微宫。鹤影石桥月，箫声松殿风。绿毛辞世女，白发入壶翁。借问烧丹处，桃花几遍红。
S晚眺徐州延福寺E:杉风振旅尘，晚景藉芳茵。片水明在野，万花深见人。静依归鹤思，远惜旧山春。今日惜携手，寄怀吟白蘋。
S宿甘棠馆E:尘迹入门尽，悄然江海心。水声巫峡远，山色洞庭深。风桂落寒子，岚烟凝夕阴。前轩鹤归处，萝月思沈沈。
S送道士E:泠然御风客，与道自浮沉。黄鹤有归语，白云无忌心。药炉经月净，天路入壶深。从此分杯后，相思何处寻。
S宿山馆E:寂寞对衰草，地凉凝露华。蝉鸣月中树，风落客前花。山馆无宿伴，秋琴初别家。自怜千万里，笔砚寄生涯。
S入浮石山E:斜日出门去，残花已过春。鸟声穿叶远，虎迹渡溪新。入洞几时路，耕田何代人。自惭非避俗，不敢问迷津。
S送人归故园E:远节惨言别，况予心久违。从来忆家泪，今日送君归。野路正风雪，还乡犹布衣。里中耕稼者，应笑读书非。
S得越中书E:芳草离离思，悠悠春梦余。池亭千里月，烟水一封书。诗想怀康乐，文应吊子胥。扁舟恋南越，岂独为鲈鱼。
S秋墅E:欲暮候樵者，望山空翠微。虹随余雨散，鸦带夕阳归。穷巷长秋草，孤村时捣衣。谁知多病客，寂寞掩柴扉。
S孤雁E:孤雁暮飞急，萧萧天地秋。关河正黄叶，消息断青楼。湘渚烟波远，骊山风雨愁。此时万里道，魂梦绕沧洲。
S赠隐者E:尽室居幽谷，乱山为四邻。雾深知有术，窗静似无人。鹤语松上月，花明云里春。生涯更何许，尊酒与垂纶。
S早春怀薛公裕E:幽独自成愚，柴门日渐芜。陆机初入洛，孙楚又游吴。失意怨杨柳，异乡闻鹧鸪。相思复相望，春草满南湖。
S送友人游吴E:吴山青楚吟，草色异乡心。一酌水边酒，数声花下琴。登楼旧国远，探穴九疑深。更想逢秋节，那堪闻夜砧。
S赠别E:兰泽伤秋色，临风远别期。东城草虽绿，南浦柳无枝。直道岂易枉，暗投谁不疑。因君问行役，有泪湿江蓠。
S经故人旧居E:万里访遗尘，莺声泪湿巾。古书无主散，废宅与山邻。宿草风悲夜，荒村月吊人。凄凉问残柳，今日为谁春。
S吴宫E:荒台荆棘多，忠谏竟如何。细草迷宫巷，闲花误绮罗。前溪徒自绿，子夜不闻歌。怅望清江暮，悠悠东去波。
S春游望仙谷E:清无车马尘，深洞百花春。鸡犬疑沾药，耕桑似避秦。登山采樵路，临水浣纱人。若得心无事，移家便卜邻。
S圣女祠E:石屏苔色凉，流水绕祠堂。巢鹊疑天汉，潭花似镜妆。神来云雨合，神去蕙兰香。不复闻双佩，山门空夕阳。
S宿范水E:行人倦游宦，秋草宿湖边。露湿芙蓉渡，月明渔网船。寒机深竹里，远浪到门前。何处思乡甚，歌声闻采莲。
S送顾陶校书归钱塘E:清苦月偏知，南归瘦马迟。橐轻缘换酒，发白为吟诗。水色西陵渡，松声伍相祠。圣朝思直谏，不是挂冠时。
S题云阳高少府衙斋E:大隐能兼济，轩窗逐胜开。远含云水思，深得栋梁材。吏散山逾静，庭闲鸟自来。更怜幽砌色，秋雨长莓苔。
S早春山行E:江草暖初绿，雁行皆北飞。异乡那久客，野鸟尚思归。十载过如梦，素心应已违。行行家渐远，更苦得书稀。
S赠卖松人E:入市虽求利，怜君意独真。劚将寒涧树，卖与翠楼人。瘦叶几经雪，淡花应少春。长安重桃李，徒染六街尘。
S送酂县董明府之任E:南北行已久，怜君知苦辛。万家同草木，三载得阳春。东道听游子，夷门歌主人。空持语相送，应怪不沾巾。
S山上树E:日暖上山路，鸟啼知已春。忽逢幽隐处，如见独醒人。石冷开常晚，风多落亦频。樵夫应不识，岁久伐为薪。
S洛阳道E:浮世若浮云，千回故复新。旋添青草冢，更有白头人。岁暮容将老，雪晴山欲春。行行车与马，不尽洛阳尘。
S东门路E:东门车马路，此路在浮沉。白日若不落，红尘应更深。从来名利地，皆起是非心。所以青青草，年年生汉阴。
S江楼春望E:楼下长江路，舟车昼不闲。鸟声非故国，春色是他山。一望云复水，几重河与关。愁心随落日，万里各西还。
S洛中晴望E:九陌尽风尘，嚣嚣昼复昏。古今人不断，南北路长存。叶落上阳树，草衰金谷园。乱鸦归未已，残日半前轩。
S西归E:不系与舟闲，悠悠吴楚间。羞将新白发，却到旧青山。一叶忽离树，几人同入关。长安家尚在，秋至又西还。
S南游E:穷秋几日雨，处处生苍苔。旧国寄书后，凉天方雁来。露繁山草湿，洲暖水花开。去尽同行客，一帆犹未回。
S南游有感E:杜陵无厚业，不得驻车轮。重到曾游处，多非旧主人。东风千岭树，西日一洲蘋。又渡湘江去，湘江水复春。
S夜泊湘江E:北风吹楚树，此地独先秋。何事屈原恨，不随湘水流。凉天生片月，竟夕伴孤舟。一作南行客，无成空白头。
S客中E:楚人歌竹枝，游子泪沾衣。异国久为客，寒宵频梦归。一封书未返，千树叶皆飞。南过洞庭水，更应消息稀。
S寄北客E:穷边足风惨，何处醉楼台。家去几千里，月圆十二回。寒阡随日远，雪路向城开。游子久无信，年年空雁来。
S寄友人E:长安清渭东，游子迹重重。此去红尘路，难寻君马踪。昔时轻一别，渐老贵相逢。应恋嵩阳住，嵩阳饶古松。
S夜与故人别E:白日去难驻，故人非旧容。今宵一别后，何处更相逢。过楚水千里，到秦山几重。语来天又晓，月落满城钟。
S别故人E:行子与秋叶，各随南北风。虽非千里别，还阻一宵同。过尽少年日，尚如长转蓬。犹为布衣客，羞入故关中。
S送客东归E:一听游子歌，秋计觉蹉跎。四海少平地，百川无定波。共惊年已暮，俱向客中多。又驾征轮去，东归事若何。
S过侯王故第E:过此一酸辛，行人泪有痕。独残新碧树，犹拥旧朱门。歌歇云初散，檐空燕尚存。不知弹铗客，何处感新恩。
S孤云E:南北各万里，有云心更闲。因风离海上，伴月到人间。洛浦少高树，长安无旧山。裴回不可驻，漠漠又空还。
S远水E:悔作望南浦，望中生远愁。因知人易老，为有水东流。欲附故乡信，不逢归客舟。萋萋两岸草，又度一年秋。
S感情E:青山长寂寞，南望独高歌。四海故人尽，九原新垄多。西沉浮世日，东注逝川波。不使年华驻，此生能几何。
S友人亭松E:俯仰不能去，如逢旧友同。曾因春雪散，见在华山中。何处有明月，访君听远风。相将归未得，各占石岩东。
S寻山E:到此绝车轮，萋萋草树春。青山如有利，白石亦成尘。水阔应无路，松深不见人。如知巢与许，千载迹犹新。
S宿江口E:南渡人来绝，喧喧雁满沙。自生江上月，长有客思家。半夜下霜岸，北风吹荻花。自惊归梦断，不得到天涯。
S秋夜达萧关E:扰扰浮梁路，人忙月自闲。去年为塞客，今夜宿萧关。辞国几经岁，望乡空见山。不知江叶下，又作布衣还。
S斜谷道E:乱峰连叠嶂，千里绿峨峨。蜀国路如此，游人车亦过。远烟当叶敛，骤雨逐风多。独忆紫芝叟，临风歌旧歌。
S过百牢关贻舟中者E:蜀国少平地，方思京洛间。远为千里客，来度百牢关。帆影清江水，铃声碧草山。不因名与利，尔我各应闲。
S客中览镜E:何当开此镜，即见发如丝。白日急于水，一年能几时。每逢芳草处，长返故园迟。所以多为客，蹉跎欲怨谁。
S长安逢隐者E:征车千里至，碾遍六街尘。向此有营地，忽逢无事人。昔时颜未改，浮世路多新。且脱衣沽酒，终南山欲春。
S与僧话旧E:草堂前有山，一见一相宽。处世贵僧静，青松因岁寒。他山逢旧侣，尽日话长安。所以闲行迹，千回绕药栏。
S赠王道士E:日日市朝路，何时无苦辛。不随丹灶客，终作白头人。浮世度千载，桃源方一春。归来华表上，应笑北邙尘。
S匣中琴E:世人无正心，虫网匣中琴。何以经时废，非为娱耳音。独令高韵在，谁感隙尘深。应是南风曲，声声不合今。
S过洛阳城E:古来利与名，俱在洛阳城。九陌鼓初起，万车轮已行。周秦时几变，伊洛水犹清。二月中桥路，鸟啼春草生。
S王将军宅夜听歌E:朱槛满明月，美人歌落梅。忽惊尘起处，疑有凤飞来。一曲听初彻，几年愁暂开。东南正云雨，不得见阳台。
S感古E:九折无停波，三光如转烛。玄珠人不识，徒爱燕赵玉。祖龙已深惑，汉氏远徇欲。骊山与茂陵，相对秋草绿。
S古思E:春华惜妾态，秋草念妾心。始知井边桐，不如堂上琴。月落却羡镜，花飞犹委苔。门前长江水，一去终不回。
S弹琴E:凉室无外响，空桑七弦分。所弹非新声，俗耳安肯闻。月落未终曲，暗中泣湘君。如传我心苦，千里苍梧云。
S近别E:咫尺不相见，便同天一涯。何必隔关山，乃言伤别离。君心与我心，脉脉无由知。谁堪近别苦，远别犹有期。
S江上秋夕E:茂陵归路绝，谁念此淹留。极目月沈浦，苦吟霜满舟。孤猿啼后夜，久客病高秋。欲寄乡关恨，寒江无北流。
S送归客E:多才与命违，末路隐柴扉。白发何人问，青山一剑归。晴烟独鸟没，野渡乱花飞。寂寞长亭外，依然空落晖。
S东门晚望E:青门聊极望，何事久离群。芳草失归路，故乡空暮云。信回陵树老，梦断灞流分。兄弟正南北，鸿声堪独闻。
S上巳日曲江有感E:万花明曲水，车马动秦川。此日不得意，青春徒少年。晴沙下鸥鹭，幽沚生兰荃。向晚积归念，江湖心渺然。
S宿寿安甘棠馆E:行人方倦役，到此似还乡。流水来关外，青山近洛阳。溪云归洞鹤，松月半轩霜。坐恐晨钟动，天涯道路长。
S送友人下第东游E:出门皆有托，君去独何亲。阙下新交少，天涯旧业贫。烟寒岳树暝，雪后岭梅春。圣代留昆玉，那令愧郄诜。
S山斋会别E:春草平陵路，荷衣醉别离。将寻洛阳友，共结洞庭期。星月半山尽，天鸡出海迟。无轻此分手，他日重相思。
S南徐夕眺E:行吟向暮天，何处不凄然。岸影几家柳，笛声何处船。楼分瓜步月，鸟入秣陵烟。故里无人到，乡书谁为传。
S题清上人E:古院闭松色，入门人自闲。罢经来宿鸟，支策对秋山。客念蓬梗外，禅心烟雾间。空怜濯缨处，阶下水潺潺。
S涂中寄薛中裕E:贫交千里外，失路更伤离。晓泪芳草尽，夜魂明月知。空山连野外，寒鸟下霜枝。此景正寥落，为君玄发衰。
S隐者E:松间开一径，秋草自相依。终日不冠带，空山无是非。投纶溪鸟伴，曝药谷云飞。时向邻家去，狂歌夜醉归。
S登河中鹳雀楼E:楼中见千里，楼影入通津。烟树遥分陕，山河曲向秦。兴亡留白日，今古共红尘。鹳雀飞何处，城隅草自春。
S漾陂晚望E:远客家水国，此来如到乡。何人垂白发，一叶钓残阳。柳暗鸟乍起，渚深兰自芳。因知帝城下，有路向沧浪。
S塞下曲E:曾当一面战，频出九重围。但见争锋处，长须得胜归。雪沾旗尾落，风断节毛稀。岂要铭燕石，平生重武威。
S关山月E:珠珑翡翠床，白皙侍中郎。五日来花下，双童问道傍。到门车马狭，连夜管弦长。每笑东家子，窥他宋玉墙。
S骢马E:青骊八尺高，侠客倚雄豪。踏雪生珠汗，障泥护锦袍。路傍看骤影，鞍底卷旋毛。岂独连钱贵，酬恩更代劳。
S雉朝飞E:五色有名翚，清晨挟两雌。群群飞自乐，步步饮相随。觇叶逢人处，惊媒妒宠时。绿毛春斗尽，强敌愿君知。
S木芙蓉E:本自江湖远，常开霜露余。争春候秾李，得水异红蕖。孤秀曾无偶，当门幸不锄。谁能政摇落，繁彩照阶除。
S游东观山E:岩岫碧孱颜，灵踪若可攀。楼台烟霭外，松竹翠微间。玉液寒深洞，秋光秀远山。凭君指归路，何处是人寰。
S老僧E:日照四山雪，老僧门未开。冻瓶粘柱础，宿火陷炉灰。童子病归去，鹿麑寒入来。斋钟知渐近，枝鸟下生台。
S塞下曲E:紫塞晓屯兵，黄沙披甲卧。战鼓声未齐，乌鸢已相贺。燕然山上云，半是离乡魂。卫霍待富贵，岂能无乾坤。
S山村晓思E:开门省禾黍，邻翁水头住。今朝南涧波，昨夜西川雨。牧童披短蓑，腰笛期烟渚。不问水边人，骑牛傍山去。
S马嵬驿E:常经马嵬驿，见说坡前客。一从屠贵妃，生女愁倾国。是日芙蓉花，不如秋草色。当时嫁匹夫，不妨得头白。
S苦辛吟E:垄上扶犁儿，手种腹长饥。窗下抛梭女，手织身无衣。我愿燕赵姝，化为嫫母姿。一笑不值钱，自然家国肥。
S旅馆秋思E:旅馆坐孤寂，出门成苦吟。何事觉归晚，黄花秋意深。寒蝶恋衰草，轸我离乡心。更见庭前树，南枝巢宿禽。
S寒食E:二月野中芳，凡花亦能香。素娥哭新冢，樵柯鸣柔桑。田父引黄犬，寻狐上高冈。坟前呼犬归，不知头似霜。
S山村叟E:古凿岩居人，一廛称有产。虽沾巾覆形，不及贵门犬。驱牛耕白石，课女经黄茧。岁暮霜霰浓，画楼人饱暖。
S戍客南归E:北别黄榆塞，南归白云乡。孤舟下彭蠡，楚月沈沧浪。为子惜功业，满身刀箭疮。莫渡汨罗水，回君忠孝肠。
S经馆娃宫E:馆娃宫畔顾，国变生娇妒。勾践胆未尝，夫差心已误。吴亡甘已矣，越胜今何处。当时二国君，一种江边墓。
S感怀E:采薇易为山，何必登首阳。濯缨易为水，何必泛沧浪。贵崇已难慕，谄笑何所长。东堂桂欲空，犹有收萤光。
S金谷感怀E:黄金骄石崇，与晋争国力。更欲住人间，一日买不得。行为忠信主，身是文章宅。四者俱不闻，空传堕楼客。
S恨从军E:不嫁白衫儿，爱君新紫衣。早知遽相别，何用假光辉。已闻都万骑，又道出重围。一轴金装字，致君终不归。
S烧金曲E:天寿畏不永，烧金希长年。积土培枯根，自谓松柏坚。南陌试腰褭，西楼歌婵娟。岂知蔓草中，日日开夜泉。
S子从军E:男作乡中丁，女作乡男妇。南村与北里，日日见父母。岂似从军儿，一去便白首。何当铸剑戟，尽得丁男力。
S早发E:绿野含曙光，东北云如茜。栖鸦林际起，落月水中见。此身何自苦，日日凌霜霰。流苏帐里人，犹在阳台畔。
S季夏逢朝客E:浐水桃李熟，杜曲芙蓉老。九天休沐归，腰玉垂杨道。避路回绮罗，迎风嘶騕褭。岂知山谷中，日日吹瑶草。
S陇头水E:行人何彷徨，陇头水呜咽。寒沙战鬼愁，白骨风霜切。薄日朦胧秋，怨气阴云结。杀成边将名，名著生灵灭。
S拟古意E:白玉若无玷，花颜须及时。国色久在室，良媒亦生疑。鸦鬟未成髻，鸾镜徒相知。翻惭效颦者，却笑从人迟。
S陇头吟E:借问陇头水，终年恨何事。深疑呜咽声，中有征人泪。自古蕴长策，况我非才智。无计谢潺湲，一宵空不寐。
S思归引E:不耕南亩田，为爱东堂桂。身同树上花，一落又经岁。交亲日相薄，知己恩潜替。日开十二门，自是无归计。
S登越王楼即事E:危楼送远目，信美奈乡情。转岸孤舟疾，衔山落照明。萧条看草色，惆怅认江声。谁会登临恨，从军白发生。
S清晓卷帘E:清晓意未惬，卷帘时一吟。槛虚花气密，地暖竹声深。秀色还朝暮，浮云自古今。石泉惊已跃，会可洗幽心。
S巴陵E:孤城向夕原，春入景初暄。绿树低官舍，青山在县门。楼台疑结蜃，枕席更闻猿。客路何曾定，栖迟欲断魂。
S榆溪道上E:初日在斜溪，山云片片低。乡愁梦里失，马色望中迷。涧底凄泉气，岩前遍绿荑。非关秦塞去，无事候晨鸡。
S琴E:客来鸣素琴，惆怅对遗音。一曲起于古，几人听到今。尽含风霭远，自泛月烟深。风续水山操，坐生方外心。
S青出蓝E:芳蓝滋匹帛，人力半天经。浸润加新气，光辉胜本青。还同冰出水，不共草为萤。翻覆依襟上，偏知造化灵。
S题友人屋E:松底诗人宅，闲门远岫孤。数家分小径，一水截平芜。竹节偶相对，鸟名多自呼。爱君真静者，欲去又踟蹰。
S赠同游E:此来风雨后，已觉减年华。若待皆无事，应难更有花。管弦临夜急，榆柳向江斜。且莫看归路，同须醉酒家。
S送人出塞E:北风吹雨雪，举目已凄凄。战鬼秋频哭，征鸿夜不栖。沙平关路直，碛广郡楼低。此去非东鲁，人多事鼓鼙。
S寻僧元皎因赠E:此生迷有著，因病得寻师。话尽山中事，归当月上时。高松连寺影，亚竹入窗枝。闲忆草堂路，相逢非素期。
S夜泊渭津E:漂漂东去客，一宿渭城边。远处星垂岸，中流月满船。凉归夜深簟，秋入雨余天。渐觉家山小，残程尚几年。
S晚夏逢友人E:一别同袍友，相思已十年。长安多在客，久病忽闻蝉。骤雨才沾地，阴云不遍天。微凉堪话旧，移榻晚风前。
S秋中夜坐E:空庭吟坐久，爽气入荷衣。病叶先秋落，惊禽背月飞。瘴云晴未散，戍客老将依。为应金门策，多应说战机。
S旅游伤春E:酒醒乡关远，迢迢听漏终。曙分林影外，春尽雨声中。鸟思江村路，花残野岸风。十年成底事，羸马倦西东。
S得远书E:故人居谪宦，今日一书来。良久惊兼喜，殷勤卷更开。瘴云沉去雁，江雨促新梅。满纸殊乡泪，非冤不可哀。
S赠同席E:四座列吾友，满园花照衣。一生知几度，后到拟先归。急管侵诸乐，严城送落晖。当欢莫离席，离席却欢稀。
S赠供奉僧玄观E:自得曹溪法，诸经更不看。已降禅侣久，兼作帝师难。夜木侵檐黑，秋灯照雨寒。如何嫌有著，一念在林峦。
S送琴客E:楚客抱离思，蜀琴留恨声。坐来新月上，听久觉秋生。夜静骚人语，天高别鹤鸣。因君兴一叹，竟夕意难平。
S别谪者E:此地闻犹恶，人言是所之。一家书绝久，孤驿梦成迟。八月三湘道，闻猿冒雨时。不须祠楚相，臣节转堪疑。
S行思E:千里岂云去，欲归如路穷。人间无暇日，马上又秋风。破月衔高岳，流星拂晓空。此时皆在梦，行色独匆匆。
S感怀题从舅宅E:郗家庭树下，几度醉春风。今日花还发，当时事不同。流言应未息，直道竟难通。徒遣相思者，悲歌向暮空。
S与友人会E:蝉吟槐蕊落，的的是愁端。病觉离家远，贫知处事难。真交无所隐，深语有余欢。未必闻歌吹，羁心得暂宽。
S送人游边E:愁指萧关外，风沙入远程。马行初有迹，雨落竟无声。地理全归汉，天威不在兵。西京逢故老，暗喜复时平。
S登临洮望萧关E:渐觉风沙暗，萧关欲到时。儿童能探火，妇女解缝旗。川少衔鱼鹭，林多带箭麋。暂来戎马地，不敢苦吟诗。
S过洞庭湖E:惊波常不定，半日鬓堪斑。四顾疑无地，中流忽有山。鸟高恒畏坠，帆远却如闲。渔父闲相引，时歌浩渺间。
S登渭南县楼E:近甸名偏著，登城景又宽。半空分太华，极目是长安。雪助河流涨，人耕烧色残。闲来时甚少，欲下重凭栏。
S送李频之南陵主簿E:赴县是还乡，途程岂觉长。听莺离灞岸，荡桨入陵阳。野蕨生公署，闲云拂印床。晴天调膳外，垂钓有池塘。
S写怀E:汩没与辛勤，全钟在此身。半生为下客，终老托何人。两鬓关中改，千岩海上春。青云知有路，自是致无因。
S过中条山E:徒为经异岳，不得访灵踪。日尽行难尽，千重复万重。云垂多作雨，雷动半和钟。孤竹人藏处，无因认本峰。
S早发洛中E:半夜发清洛，不知过石桥。云增中岳大，树隐上阳遥。堑黑初沉月，河明欲认潮。孤村人尚梦，无处暂停桡。
S汝州郡楼望嵩山E:不共众山同，岧峣出迥空。几层高鸟外，万仞一楼中。水落难归地，云篱便逐风。唯应霄汉客，绝顶路方通。
S将归江南留别友人E:连春不得意，所业已疑非。旧国乱离后，新年惆怅归。雪开还楚地，花惹别秦衣。江徼多留滞，高秋会恐违。
S塞外书事E:征路出穷边，孤吟傍戍烟。河光深荡塞，碛色迥连天。残日沉雕外，惊蓬到马前。空怀钓鱼所，未定卜归年。
S日暮江上E:孤帆收广岸，落照在遥峰。南北渡人少，高低归鸟重。潮回沙出树，雨过浦沉钟。渔父虽相问，那能话所从。
S客行E:旅食唯草草，此生谁我同。故园魂梦外，长路别离中。人事萍随水，年光鸟过空。欲吟先落泪，多是怨途穷。
S春暮途次华山下E:他皆宴牡丹，独又出长安。远道行非易，无图住自难。离城风已暖，近岳雨翻寒。此去知谁顾，闲吟只自宽。
S重归江南E:无成归故里，不似在他乡。岁月逐流水，山川空夕阳。回潮迷古渡，迸竹过邻墙。耆旧休存省，胡为止泪行。
S寄黔南李校书E:从戎巫峡外，吟兴更应多。郡响蛮江涨，山昏蜀雨过。公筵饶越味，俗土尚巴歌。中夜怀吴梦，知经滟滪波。
S东归留辞沈侍郎E:一第久乖期，深心已自疑。沧江归恨远，紫阁别愁迟。稽古成何事，龙钟负已知。依门非近日，不虑旧恩移。
S题开明里友人居E:城中尘外住，入望是田家。井出深山水，阑藏异国花。风巢和鸟动，雪竹向人斜。来往唯君熟，乡园共海涯。
S遣怀E:此生何处遂，屑屑复悠悠。旧国归无计，他乡梦亦愁。飞尘长满眼，衰发暗添头。章句非经济，终难动五侯。
S送龙州樊使君E:曾见邛人说，龙州地未深。碧溪飞白鸟，红旆映青林。土产唯宜药，王租只贡金。政成开宴日，谁伴使君吟。
S寄盩厔薛能少府E:满县唯云水，何曾似近畿。晓庭猿集惯，寒署吏衙稀。冰色封深涧，樵声出紫微。时闻迎隐者，依旧著山衣。
S送李左丞巡边E:狂戎侵内地，左辖去萧关。走马冲边雪，鸣鞞动塞山。风收枯草定，月满广沙闲。西绕河兰匝，应多隔岁还。
S雁门关野望E:高关闲独望，望久转愁人。紫塞唯多雪，胡山不尽春。河遥分断野，树乱起飞尘。时见东来骑，心知近别秦。
S五原书事E:西出黄云外，东怀白浪遥。星河愁立夜，雷电独行朝。碛迥人防寇，天空雁避雕。如何非战卒，弓剑不离腰。
S送从弟归泉州E:问省归南服，悬帆任北风。何山犹见雪，半路已无鸿。瘴杂春云重，星垂夜海空。往来如不住，亦是一年中。
S留别故人E:殊立本不偶，非唯今所难。无门闲共老，尽日泣相看。鸟畏闻鶗鴂，花惭背牡丹。何人知此计，复议出长安。
S题张乔升平里居E:下马似无人，开门只一身。心同孤鹤静，行过老僧真。乱水藏幽径，高原隔远津。匡庐曾共隐，相见自相亲。
S题郑拾遗南斋E:明时无事谏，岂是隐明君。每值离丹陛，多陪宴白云。门连萧洞僻，地与曲江分。满院皆柽竹，期栖鸾鹤群。
S渭上送人南归E:远役与归愁，同来渭水头。南浮应到海，北去阻无州。楚雨天连地，胡风夏甚秋。江人如见问，为话复贫游。
S投徐端公E:无谋寻旧友，强喜亦如愁。丹桂阻丹恳，白衣成白头。穷吴迷钓业，大汉事贫游。霄汉期提引，龙钟未拟休。
S出塞门E:步步经戎虏，防兵不离身。山多曾战处，路断野行人。暴雨声同瀑，奔沙势异尘。片时怀万虑，白发数茎新。
S新年呈友E:一月月相似，一年年不同。清晨窥古镜，旅貌近衰翁。处世闲难得，关身事半空。浮生能几许，莫惜醉春风。
S银州北书事E:南辞采石远，北背乞银深。碛路虽多险，江人不废吟。雕依孤堠立，鸥向迥沙沈。因共边人熟，行行起战心。
S寄赵能卿E:我命同君命，君诗似我诗。俱无中道计，各失半生期。素业沧江远，清时白发垂。蹉跎一如此，何处卜栖迟。
S夏州道中E:茫茫沙漠广，渐远赫连城。堡迥烽相见，河移浪旋生。无蝉嘶折柳，有寇似防兵。不耐饥寒迫，终谁至此行。
S经故杨太尉旧居E:在汉信垂功，于唐道更隆。一川留古迹，多代仰高风。树折巢堕鸟，阶荒草覆虫。行人过岂少，独驻夕阳中。
S东归次采石江E:东下经牛渚，依然是故关。客程临岸尽，乡思入鸥闲。雨涨巴来浪，云增楚际山。渔翁知未达，相顾不开颜。
S陇上书事E:城叠连云壑，人家似隐居。树飞鹦鹉众，川下鶺鴒疏。滴梦关山雨，资餐陇水鱼。谁知江徼客，此景倍相于。
S经八合坂E:蹑险入高空，初疑势不穷。又缘千嶂尽，还共七盘同。下辨东流水，平随北去鸿。天然无此道，应免患穷通。
S送友人北游E:北出阴关去，何人肯待君。无青山拥晋，半浊水通汾。雁塞虽多雁，云州却少云。兹游殊不恶，莫恨暂离群。
S登凌歊台E:平芜望已极，况复倚凌歊。江截吴山断，天临楚泽遥。云帆高出树，水市迥分桥。立久斜阳尽，无言似寂寥。
S曲江三月三日E:满国赏芳辰，飞蹄复走轮。好花皆折尽，明日恐无春。鸟避连云幄，鱼惊远浪尘。如何当此节，独自作愁人。
S赠栖白上人E:闲身却不闲，日日对天颜。已住城中寺，难归海上山。诗传华夏外，偈布市朝间。欲问空门事，空门岂有关。
S野步E:闲赏步易远，野吟声自高。路无人到迹，林有鹤遗毛。物外趣都别，尘中心枉劳。沿溪收堕果，坐石唤饥猱。
S过湍沟谷E:西去穷胡处，岩崖境不常。石形相对耸，天势一条长。栈底鸣流水，林端敛夕阳。虽随兵马至，未免畏豺狼。
S送友人游蜀E:巴兴千万寻，此去若为心。蟋蟀既将定，弥猴应正吟。剑门秋断雁，褒谷夜多砧。自古西南路，艰难直至今。
S题秦州城E:圣泽滋遐徼，河堤四向通。大荒收虏帐，遗土复秦风。乱烧迷归路，遥山似梦中。此时怀感切，极目思无穷。
S寄敬亭山清越上人E:南朝山半寺，谢脁故乡邻。岭上非无主，秋诗复有人。高禅星月近，野火虎狼驯。旧许陪闲社，终应待此身。
S秋江霁望E:高秋偏入望，霁景倍关情。落木满江水，离人怀渭城。山高孤戍断，野极暮天平。渔父时相问，羞真道姓名。
S秋日归旧山E:山云蝉满树，欲住更何安。上国回将晚，孤峰别自难。碛遥鸿未到，江近夜先寒。泉石虽堪恋，行人不愿看。
S下黄耳盘E:独下黄盘路，多虞部落连。云晴仍著地，树古自参天。乱鸟飞人上，惊麋起马前。行行无郡邑，唯见虎狼烟。
S旅怀E:终年唯旅舍，只似已无家。白发除还出，丹霄去转赊。夏游穷塞路，春醉负秦花。应是穹苍意，空教老若耶。
S题金山寺E:四面波涛匝，中楼日月邻。上穷如出世，下瞷忽惊神。刹碍长空鸟，船通外国人。房房皆叠石，风扫永无尘。
S送王侍御赴宣城E:朝回离九陌，岛外赏残春。经宿留闲客，看云作主人。时清难议隐，位重亦甘贫。岩洞真仙境，应休别卧邻。
S宿青山馆E:下马青山下，无言有所思。云藏李白墓，苔暗谢公诗。烈烧飞荒野，栖凫宿广陂。东来与西去，皆是不闲时。
S春日乌延道中E:边穷厄未穷，复此逐归鸿。去路多相似，行人半不同。山川藏北狄，草木背东风。虚负男儿志，无因立战功。
S寄华阴刘拾遗E:坚心持谏诤，自古亦艰难。寄邑虽行化，眠云似去官。河分中野断，岳入半天寒。瀑布冰成日，谁陪吟复看。
S忆江南E:南楚西秦远，名迟别岁深。欲归难遂去，闲忆自成吟。雷电闲倾雨，猿猱斗堕林。眠云机尚在，未忍负初心。
S隗嚣宫晚望E:西顾伊兰近，方惊滞极边。水随空谷转，山向夕阳偏。碛鸟多依地，胡云不满天。秋风动衰草，只觉犬羊膻。
S江上行E:片席随高鸟，连天积浪间。苇宽云不匝，风广雨无闲。戍影临孤浦，潮痕在半山。东原归未得，荏苒滞江关。
S登山E:信步上鸟道，不知身忽高。近空无世界，当楚见波涛。顶峭松多瘦，崖悬石尽牢。猕猴呼独散，隔水向人号。
S寄建州姚员外E:诬谮遭遐谪，明君即自知。乡遥辞剑外，身独向天涯。岭堠蛮云积，闽空瘴雨垂。南来终不遂，日探北归期。
S送厉校书从事凤翔E:赴辟依丞相，超荣事岂同。城池当陇右，山水是关中。日有来巴使，秋高出塞鸿。旬休随大旆，应到九成宫。
S过故洛城E:七百数还穷，城池一旦空。夕阳唯照草，危堞不胜风。岸断河声别，田荒野色同。去来皆过客，何处问遗宫。
S寄庐山贾处士E:时泰亦高眠，人皆谓不然。穷经休望辟，饵术止期仙。彭蠡波涵月，炉峰雪照天。常闻风雨夜，到晓在渔船。
S泗上早发E:独起无人见，长河夜泛时。平芜疑自动，落月似相随。楚外离空早，关西去已迟。渔歌闻不绝，却轸洞庭思。
S赠天台僧E:赤城霞外寺，不忘旧登年。石上吟分海，楼中语近天。重游空有梦，再隐定无缘。独夜休行道，星辰静照禅。
S冬夜与友人会宿E:君初离雁塞，我久滞雕阴。隔闰俱劳梦，通宵各话心。禁风吹漏出，原树映星沉。白昼常多事，无妨到晓吟。
S送元遂上人归吴中E:落发在王畿，承恩著紫衣。印心谁受请，讲疏自携归。泛浦龙惊锡，禅云虎绕扉。吴中知久别，庵树想成围。
S赠志空上人E:了了在心中，南宗与北宗。行高无外染，骨瘦是真容。饭野盂埋雪，禅云杖倚松。常修不住性，必拟老何峰。
S边城晚望E:广漠杳无穷，孤城四面空。马行高碛上，日堕迥沙中。逼晓人移帐，当川树列风。迢迢河外路，知直去崆峒。
S汴上暮秋E:独立长堤上，西风满客衣。日临秋草广，山接远天微。岸叶随波尽，沙云与鸟飞。秦人宁有素，去意自知归。
S春日言怀E:东风万物新，独未到幽人。赋命自多蹇，阳和非不均。五陵三月暮，百越一家贫。早误闲眠处，无愁异此身。
S奉天寒食书事E:处处无烟火，人家似暂空。晓林花落雨，寒谷鸟啼风。故里芳洲外，残春甸服中。谁知独西去，步步泣途穷。
S长安寓居E:贫寄帝城居，交朋日自疏。愁迎离碛雁，梦逐出关书。经雨蝉声尽，兼风杵韵余。谁知江徼塞，所忆在樵渔。
S白菊E:所尚雪霜姿，非关落帽期。香飘风外别，影到月中疑。发在林凋后，繁当露冷时。人间稀有此，自古乃无诗。
S中秋夜对月E:月月势皆圆，中秋朗最偏。万方期一夕，到晓是经年。影蔽星芒尽，光分物状全。惟应苦吟者，目断向遥天。
S宿灵山兰若E:江心天半寺，一夕万缘空。地出浮云上，星摇积浪中。滴沤垂阁雨，吹桧送帆风。旦夕闻清磬，唯应是钓翁。
S贞女祠E:何穴藏贞骨，荒祠见旧颜。精灵应自在，云雨不相关。落石泉多咽，无风树尽闲。唯疑千古后，为瑞向人间。
S宿华山E:异境良难测，非仙岂合游。星辰方满岳，风雨忽移舟。喷月泉垂壁，栖松鹤在楼。因知修养处，不必在嵩丘。
S送张员外西川从事E:为郎不入朝，自是赴嘉招。豸角初离首，金章已在腰。剑横阴绿野，栈响近丹霄。迎驿应相续，悬愁去路遥。
S雕阴道中作E:五月绥州北，途程少郁蒸。马依膻草聚，人抱浊河澄。迹固长城垒，冤深太子陵。往来经此地，悲苦有谁能。
S留别从弟郴E:同承太岳胤，俱值太平时。丹陛怀趋计，沧洲负去期。久贫成蹭蹬，多病惜支离。宗分兼交分，吾知汝亦知。
S寻山E:蹑履复支筇，深山草木中。隔溪遥避虎，当坞忽闻钟。落叶多相似，幽禽半不同。群猱呼却散，如此异林翁。
S送省玄上人归江东E:释律周儒礼，严持用戒身。安禅思剡石，留偈别都人。雨合吴江黑，潮移海路新。瓶盂自此去，应不更还秦。
S送刘校书游东鲁E:内阁劳雠校，东邦忽纵游。才偏精二雅，分合遇诸侯。暗海龟蒙雨，连空赵魏秋。如经麟见处，驻马瞰荒丘。
S陪友人夏夜对月E:后伏中宵月，高秋满魄齐。轮移仙掌外，影下玉绳西。蝉雀飞多误，星萤出自迷。烦蒸惊顿绝，吟玩畏闻鸡。
S送从弟筹任告成尉E:海上从戎罢，嵩阳佐县初。故人皆羡去，吾祖旧曾居。地古多生药，溪灵不聚鱼。唯应寻隐者，闲寺讲仙书。
S送防州邬员外E:千溪与万嶂，缭绕复峥嵘。太守劳车马，何从驻旆旌。椒香近满郭，漆货远通京。唯涤双尘耳，东南听政声。
S过穆陵关E:荒关无守吏，亦耻白衣过。地广人耕绝，天寒雁下多。东西方自感，雨雪更相和。日暮聊摅思，摇鞭一放歌。
S江上遇友人E:阙下分离日，杏园花半开。江边相值夜，榆塞雁初来。坐久河沉斗，吟长月浸杯。鲈鱼非不恋，共有客程催。
S忆宛陵旧居E:旧忆陵阳北，林园近板桥。江晴帆影满，野迥鹤声遥。岛径通山市，汀扉上海潮。秦城归去梦，夜夜到渔樵。
S题闻琴馆E:城非宓贱邑，馆亦号闻琴。乃是前贤意，常留化俗心。代公存绿绮，谁更寄清音。此迹应无改，寥寥毕古今。
S寄江上弟妹E:无成归未得，不是不谋归。垂老登云路，犹胜守钓矶。大荒身去数，穷海信来稀。孤立皆难进，非关命独违。
S题李昌符丰乐幽居E:诗家依阙下，野景似山中。兰菊俱含露，杉梧为奏风。破门韦曲对，浅岸御沟通。莫叹连年屈，君须遇至公。
S青山晚望E:昔人怀感处，此地倍魂消。四海经摇落，三吴正寂寥。风移残烧远，帆带夕阳遥。欲继前贤迹，谁能似隐招。
S言怀E:万事不关心，终朝但苦吟。久贫惭负债，渐老爱山深。日月销天外，帆樯弃海阴。荣枯应已定，无复系浮沉。
S旅中送人归九华E:分与仙山背，多年负翠微。无因随鹿去，只是送人归。顶木晴摩日，根岚晓润衣。会于猿鸟外，相对掩高扉。
S战城南E:武皇重征伐，战士轻生死。朝争刃上功，暮作泉下鬼。悲风吊枯骨，明月照荒垒。千载留长声，呜咽城南水。
S春日有感E:我心如蘖苦，他见如荠甘。火未到身者，痛楚难共谙。但言贫者拙，不言富者贪。谁知苦寒女，力尽为桑蚕。
S览镜E:一照一回悲，再照颜色衰。日月自流水，不知身老时。昨日照红颜，今朝照白丝。白丝与红颜，相去咫尺间。
S送李员外频之建州E:勾践江头月，客星台畔松。为郎久不见，出守暂相逢。鸟泊牵滩索，花空押号钟。远人思化切，休上武夷峰。
S送许棠先辈归宣州E:发枯穷律韵，字字合埙篪。日月所到处，姓名无不知。莺啼谢守垒，苔老谪仙碑。诗道丧来久，东归为吊之。
S穷冬太学E:投迹依槐馆，荒亭草合时。雪深鸢啸急，薪湿鼎吟迟。默坐同谁话，非僧不我知。匡庐瀑布畔，何日副心期。
S送谢石先辈归宣州E:名随春色远，湖外已先知。花尽方辞醉，莺残是放时。天寒千尺岳，颔白半联诗。笋蕨犹堪采，荣归及养期。
S送人宰浦城E:东南犹阻寇，梨岭更谁登。作宰应无俸，归船必有僧。滩平眠獭石，烧断饮猿藤。岁尽校殊最，方当见异能。
S寄省中知己E:门掩清曹晚，静将乌府邻。花开封印早，雪下典衣频。怪木风吹阁，废巢时落薪。每怜吾道苦，长说向同人。
S朱坡E:朱坡坡上望，不似在秦京。渐觉溪山秀，更高鱼鸟情。夜吟禅子室，晓爨猎人铛。恃此偷佳赏，九衢蜩未鸣。
S送人归日东E:沧溟西畔望，一望一心摧。地即同正朔，天教阻往来。波翻夜作电，鲸吼昼为雷。门外人参径，到时花几开。
S寓兴E:西母一杯酒，空言浩劫春。英雄归厚土，日月照闲人。衰草珠玑冢，冷灰龙凤身。茂陵骊岫晚，过者暗伤神。
S少年行E:柳烟侵御道，门映夹城开。白日莫空过，青春不再来。报仇冲雪去，乘醉臂鹰回。看取歌钟地，残阳满坏台。
S塞上还答友人E:无端游绝塞，归鬓已苍然。戎羯围中过，风沙马上眠。草衰频过烧，耳冷不闻蝉。从此甘贫坐，休言更到边。
S哭栖白供奉E:侍辇才难得，三朝有上人。琢诗方到骨，至死不离贫。风帐孤萤入，霜阶积叶频。夕阳门半掩，过此亦无因。
S关下早行E:轧轧推危辙，听鸡独早行。风吹宿霭散，月照华山明。白首东西客，黄河昼夜清。相逢皆有事，唯我是闲情。
S送僧游太白峰E:云深游太白，莫惜遍探奇。顶上多灵迹，尘中少客知。悬崖倚冻瀑，飞狖过孤枝。出定更何事，相逢必有诗。
S哭造微禅师E:神迁不火葬，新塔露疏柽。是物皆磨灭，唯师出死生。虚堂散钓叟，怪木哭山精。林下路长在，无因更此行。
S送惠补阙E:诏下搜岩野，高人入竹林。长因抗疏日，便作去官心。清俸供僧尽，沧洲寄迹深。东门有归路，徒自弃华簪。
S和友人贼后E:带号乞兵急，英雄陷贼围。江山犹未静，鱼鸟欲何归。城露桑榆尽，时平老幼稀。书从战后得，读彻血盈衣。
S杜甫同谷茅茨E:工部栖迟后，邻家大半无。青羌迷道路，白社寄杯盂。大雅何人继，全生此地孤。孤云飞鸟什，空勒旧山隅。
S蚊子E:隐隐聚若雷，噆肤不知足。皇天若不平，微物教食肉。贫士无绛纱，忍苦卧茅屋。何事觅膏腴，腹无太仓粟。
S偶书E:女娲掉绳索，縆泥成下人。至今顽愚者，生如土偶身。云物养吾道，天爵高我贫。大笑猗氏辈，为富皆不仁。
S读书E:家资是何物，积帙列梁梠。高斋晓开卷，独共圣人语。英贤虽异世，自古心相许。案头见蠹鱼，犹胜凡俦侣。
S贫居秋日E:亭午头未冠，端坐独愁予。贫家烟爨稀，灶底阴虫语。门小愧车马，廪空惭雀鼠。尽室未寒衣，机声羡邻女。
S又寄次前韵E:病根冬养得，春到一时生。眼暗怜晨惨，心寒怯夜清。妻仍嫌酒癖，医只禁诗情。应被高人笑，忧身不似名。
S初冬章上人院E:寒到无妨睡，僧吟不废禅。尚关经病鹤，犹滤欲枯泉。静案贝多纸，闲炉波律烟。清谭两三句，相向自翛然。
S游栖霞寺E:不见明居士，空山但寂寥。白莲吟次缺，青霭坐来销。泉冷无三伏，松枯有六朝。何时石上月，相对论逍遥。
S旅舍除夜E:永夜谁能守，羁心不放眠。挑灯犹故岁，听角已新年。出谷空嗟晚，衔杯尚愧先。晚来辞逆旅，雪涕野槐天。
S别离E:丈夫非无泪，不洒离别间。杖剑对尊酒，耻为游子颜。蝮蛇一螫手，壮士即解腕。所志在功名，离别何足叹。
S婕妤怨E:妾貌非倾国，君王忽然宠。南山掌上来，下敌新恩重。后宫多窈窕，日日学新声。一落君王耳，南山又须轻。
S萤诗E:肖翘虽振羽，戚促尽疑冰。风助流还急，烟遮点渐凝。不须轻列宿，才可拟孤灯。莫倚隋家事，曾烦下诏征。
S蝉E:只凭风作使，全仰柳为都。一腹清何甚，双翎薄更无。伴貂金换酒，并雀画成图。恐是千年恨，偏令落日呼。
S秋热E:自惜秋捐扇，今来意未衰。殷勤付柔握，淅沥待清吹。午气朱崖近，宵声白羽随。总如南国候，无复婕妤悲。
S村中晚望E:抱杖柴门立，江村日易斜。雁寒犹忆侣，人病更离家。短鬓看成雪，双眸旧有花。何须万里外，即此是天涯。
S又酬次韵E:从来多远思，尤向静中生。所以令心苦，还应是骨清。酒香偏入梦，花落又关情。积此风流事，争无后世名。
S又次前韵酬广文E:独倚秋光岸，风漪学簟文。玄堪教凤集，书好换鹅群。叶堕平台月，香消古径云。强歌非白纻，聊以送余醺。
S送延陵张宰E:春尽未离关，之官亦似闲。不嫌请薄俸，为喜带名山。默祷三真后，高吟十字还。只应江上鸟，时下讼庭间。
S送人罢官归茅山E:呼僮晓拂鞍，归上大茅端。薄俸虽休入，明霞自足餐。暗霜松粒赤，疏雨草堂寒。又凿中峰石，重修醮月坛。
S立春日E:去年花落时，题作送春诗。自为重相见，应无今日悲。道孤逢识寡，身病买名迟。一夜东风起，开帘不敢窥。
S筑城词二首E:城上一培土，手中千万杵。筑城畏不坚，坚城在何处。莫叹将军逼，将军要却敌。城高功亦高，尔命何劳惜。
S黄金二首E:自古黄金贵，犹沽骏与才。近来簪珥重，无可上高台。平分从满箧，醉掷任成堆。恰莫持千万，明明买祸胎。
S大子夜歌二首E:歌谣数百种，子夜最可怜。慷慨吐清音，明转出天然。丝竹发歌响，假器扬清音。不知歌谣妙，声势出口心。
S子夜警歌二首E:镂碗传绿酒，雕炉薰紫烟。谁知苦寒调，共作白雪弦。恃爱如欲进，含羞出不前。朱口发艳歌，玉指弄娇弦。
S叠韵吴宫词二首E:肤愉吴都姝，眷恋便殿宴。逡巡新春人，转面见战箭。红栊通东风，翠珥醉易坠。平明兵盈城，弃置遂至地。
S旅泊吴门E:一舸吴江晚，堪忧病广文。鲈鱼谁与伴，鸥鸟自成群。反照纵横水，斜空断续云。异乡无限思，尽付酒醺醺。
S塞上E:万里隋城在，三边虏气衰。沙填孤障角，烧断故关碑。马色经寒惨，雕声带晚悲。将军正闲暇，留客换歌辞。
S寄永嘉崔道融E:旅寓虽难定，乘闲是胜游。碧云萧寺霁，红树谢村秋。戍鼓和潮暗，船灯照岛幽。诗家多滞此，风景似相留。
S下方E:三十年来往，中间京洛尘。倦行今白首，归卧已清神。坡暖冬抽笋，松凉夏健人。更惭征诏起，避世迹非真。
S华下E:日炙旱云裂，迸为千道血。天地沸一镬，竟自烹妖孽。尧汤遇灾数，灾数还中辍。何事奸与邪，古来难扑灭。
S僧舍贻友E:笑破人间事，吾徒莫自欺。解吟僧亦俗，爱舞鹤终卑。竹上题幽梦，溪边约敌棋。旧山归有阻，不是故迟迟。
S下方E:昏旦松轩下，怡然对一瓢。雨微吟思足，花落梦无聊。细事当棋遣，衰容喜镜饶。溪僧有深趣，书至又相邀。
S华下送文浦E:郊居谢名利，何事最相亲。渐与论诗久，皆知得句新。川明虹照雨，树密鸟冲人。应念从今去，还来岳下频。
S效陈拾遗子昂E:丑妇竞簪花，花多映愈丑。邻女恃其姿，掇之不盈手。量已苟自私，招损乃谁咎。宠禄既非安，于吾竟何有。
S感时E:好鸟无恶声，仁兽肯狂噬。宁教鹦鹉哑，不遣麒麟细。人人语与默，唯观利与势。爱毁亦自遭，掩谤终失计。
S秋思E:身病时亦危，逢秋多恸哭。风波一摇荡，天地几翻覆。孤萤出荒池，落叶穿破屋。势利长草草，何人访幽独。
S早春E:伤怀同客处，病眼却花朝。草嫩侵沙短，冰轻著雨消。风光知可爱，容发不相饶。早晚丹丘去，飞书肯见招。
S寄怀元秀上人E:悠悠干禄利，草草废渔樵。身世堪惆怅，风骚顿寂寥。高秋期步野，积雨放趋朝。得句如相忆，莎斋且见招。
S赠信美寺岑上人E:巡礼诸方遍，湘南频有缘。焚香老山寺，乞食向江船。纱碧笼名画，灯寒照净禅。我来能永日，莲漏滴寒泉。
S长安赠王注E:正下搜贤诏，多君独避名。客来当意惬，花发遇歌成。乐地留高趣，权门让后生。东方御闲驷，园外好同行。
S赠步寄李员外E:危桥转溪路，经雨石丛荒。幽瀑下仙果，孤巢悬夕阳。病辞青琐秘，心在紫芝房。更喜谐招隐，诗家有望郎。
S寄郑仁规E:清才郑小戎，标的贵游中。万里云无侣，三山鹤不笼。香和丹地暖，晚着彩衣风。荣路期经济，唯应在至公。
S寄考功王员外E:喜闻三字耗，闲客是陪游。白鸟闲疏索，青山日滞留。琴如高韵称，诗愧逸才酬。更勉匡君志，论思在献谋。
S河上二首E:惨惨日将暮，驱羸独到庄。沙痕傍墟落，风色入牛羊。新霁田园处，夕阳禾黍明。沙村平见水，深巷有鸥声。
S即事二首E:茶爽添诗句，天清莹道心。只留鹤一只，此外是空林。御礼征奇策，人心注盛时。从来留振滞，只待济临危。
S松滋渡二首E:步上短亭久，看回官渡船。江乡宜晚霁，楚老语丰年。楚岫接乡思，茫茫归路迷。更堪斑竹驿，初听鹧鸪啼。
S村西杏花二首E:薄腻力偏羸，看看怆别时。东风狂不惜，西子病难医。肌细分红脉，香浓破紫苞。无因留得玩，争忍折来抛。
S漫书二首E:剩欲逢花折，判须冒雨频。晴明开渐少，莫怕湿新巾。小蝶尔何竞，追飞不惮劳。远教群雀见，宁悟祸梯高。
S岁尽二首E:明日添一岁，端忧奈尔何。冲寒出洞口，犹校夕阳多。莫话伤心事，投春满鬓霜。殷勤共尊酒，今岁只残阳。
S月下留丹灶E:月下留丹灶，坛边树羽衣。异香人不觉，残夜鹤分飞。朝会初元盛，蓬瀛旧侣稀。瑶函真迹在，妖魅敢扬威。
S送边上从事E:戎装佩镆铘，走马逐轻车。衰草城边路，残阳垄上笳。黄河穿汉界，青冢出胡沙。提笔男儿事，功名立可夸。
S送洛阳崔员外E:塞诏除嵩洛，观图见废兴。城迁周古鼎，地列汉诸陵。日送归朝客，时招住岳僧。郡斋台阁满，公退即吟登。
S送人尉黔中E:盘山行几驿，水路复通巴。峡涨三川雪，园开四季花。公庭飞白鸟，官俸请丹砂。知尉黔中后，高吟采物华。
S送宇文虞E:此别欲何往，未言归故林。行车新岁近，落日乱山深。野店寒无客，风巢动有禽。潜知经目事，大半是愁吟。
S题东林寺虎掊泉E:胜致通幽感，灵泉有虎掊。爪抬山脉断，掌托石心拗。竹蔼疑相近，松阴盖亦交。转令栖遁者，真境逾难抛。
S登甘露寺E:盘江上几层，峭壁半垂藤。殿锁南朝像，龛禅外国僧。海涛摏砌槛，山雨洒窗灯。日暮疏钟起，声声彻广陵。
S甘露寺东轩E:每日怜晴眺，闲吟只自娱。山从平地有，水到远天无。老树多封楚，轻烟暗染吴。虽居此廊下，入户亦踌蹰。
S甘露寺北轩E:晓色宜闲望，山风远益清。白云连晋阁，碧树尽芜城。少静沙痕出，烟消野火平。最堪佳此境，为我长诗情。
S咏萤E:熠熠与娟娟，池塘竹树边。乱飞同曳火，成聚却无烟。微雨洒不灭，轻风吹欲燃。旧曾书案上，频把作囊悬。
S望海E:苍茫空泛日，四顾绝人烟。半浸中华岸，旁通异域船。岛间应有国，波外恐无天。欲作乘槎客，翻愁去隔年。
S杂兴E:两叶能蔽目，双豆能塞聪。理身不知道，将为天地聋。扰扰造化内，茫茫天地中。苟或有所愿，毛发亦不容。
S行路难E:莫言行路难，夷狄如中国。谓言骨肉亲，中门如异域。出处全在人，路亦无通塞。门前两条辙，何处去不得。
S古兴E:片玉一尘轻，粒粟山丘重。唐虞贵民食，只是勤播种。前圣后圣同，今人古人共。一岁如苦饥，金玉何所用。
S访嵩阳道士不遇E:先生五岳游，文焰灭金鼎。日下鹤过时，人间空落影。常言一粒药，不随死生境。何当列御寇，去问仙人请。
S秋夕E:日往无复见，秋堂暮仍学。玄发不知白，晓人寒铜觉。为材未离群，有玉犹在璞。谁把碧桐枝，刻作云门乐。
S郢州即事E:孤城临远水，千里见寒山。白雪无人唱，沧洲尽日闲。鸟归残烧外，帆出断云间。此地秋风起，应随计吏还。
S华山E:谁将倚天剑，削出倚天峰。众水背流急，他山相向重。树黏青霭合，崖夹白云浓。一夜盆倾雨，前湫起毒龙。
S滕王阁E:昔人登览处，遗阁大江隅。叠浪有时有，闲云无日无。早凉先燕去，返照后帆孤。未得营归计，菱歌满旧湖。
S寄处士梁烛E:贤哉君子风，讽与古人同。采药楚云里，移家湘水东。星霜秋野阔，雨雹夜山空。早晚相招隐，深耕老此中。
S送许棠下第游蜀E:天下猿多处，西南是蜀关。马登青壁瘦，人宿翠微闲。带雨逢残日，因江见断山。行歌风月好，莫老锦城间。
S题终南山白鹤观E:上彻炼丹峰，求玄意未穷。古坛青草合，往事白云空。仙境日月外，帝乡烟雾中。人间足烦暑，欲去恋松风。
S赠边将E:将军夸胆气，功在杀人多。对酒擎钟饮，临风拔剑歌。翻师平碎叶，掠地取交河。应笑孔门客，年年羡四科。
S吊建州李员外E:铭旌归故里，猿鸟亦凄然。已葬桐江月，空回建水船。客传为郡日，僧说读书年。恐有吟魂在，深山古木边。
S送许棠及第归宣州E:雅调一生吟，谁为晚达心。傍人贺及第，独自却沾襟。宴别喧天乐，家归碍日岑。青门许攀送，故里接云林。
S曲江春E:寻春与送春，多绕曲江滨。一片凫鹥水，千秋辇毂尘。岸凉随众木，波影逐游人。自是游人老，年年管吹新。
S秦原春望E:无穷名利尘，轩盖逐年新。北阙东堂路，千山万水人。云离僧榻曙，燕远凤楼春。荏苒文明代，难归钓艇身。
S赠敬亭清越上人E:海上独随缘，归来二十年。久闲时得句，渐老不离禅。砌木欹临水，窗峰直倚天。犹期向云里，别扫石床眠。
S题灵山寺E:树凉清岛寺，虚阁敞禅扉。四面闲云入，中流独鸟归。湖平幽径近，船泊夜灯微。一宿秋风里，烟波隔捣衣。
S吊栖白上人E:今古递相送，几时无逝波。篇章名不朽，寂灭理如何。内殿留真影，闲房落贝多。从兹高塔寺，惆怅懒经过。
S北山书事E:黄河一曲山，天半锁重关。圣日雄藩静，秋风老将闲。车舆穿谷口，市井响云间。大野无飞鸟，元戎校猎还。
S长安书事E:出送乡人尽，沧洲未得还。秋风五陵树，晴日六街山。有景终年住，无机是处闲。何当向云外，免老别离间。
S吊造微上人E:至人随化往，遗路自堪伤。白塔收真骨，青山闭影堂。钟残含细韵，烟灭有余香。松上斋乌在，迟迟立夕阳。
S浮汴东归E:日暖泗滨西，无穷岸草齐。薄烟衰草树，微月迥城鸡。水近沧浪急，山随绿野低。羞将旧名姓，还向旧游题。
S雨中宿僧院E:千灯有宿因，长老许相亲。夜永楼台雨，更深江海人。劳生无了日，妄念起微尘。不是真如理，何门静此身。
S江行至沙浦E:烟霞接杳冥，旅泊寄回汀。夜雨雷电歇，春江蛟蜃腥。城侵潮影白，峤截鸟行青。遍欲探泉石，南须过洞庭。
S送友人归江南E:辛勤同失意，迢递独还家。落日江边笛，残春岛上花。亲安诚可喜，道在亦何嗟。谁伴高吟处，晴天望九华。
S岳阳即事E:远色岳阳楼，湘帆数片愁。竹风山上路，沙月水中洲。力学桑田废，思归鬓发秋。功名如不立，岂易狎汀鸥。
S题兴善寺僧道深院E:江峰峰顶人，受法老西秦。法本无前业，禅非为后身。院栽他国树，堂展祖师真。甚愿依宗旨，求闲未有因。
S送龙门令刘沧E:去宰龙门县，应思变化年。还将鲁儒政，又与晋人传。峭壁开中古，长河落半天。几乡因劝勉，耕稼满云烟。
S书边事E:调角断清秋，征人倚戍楼。春风对青冢，白日落梁州。大汉无兵阻，穷边有客游。蕃情似此水，长愿向南流。
S送僧雅觉归东海E:山川心地内，一念即千重。老别关中寺，禅归海外峰。鸟行来有路，帆影去无踪。几夜波涛息，先闻本国钟。
S听琴E:清月转瑶轸，弄中湘水寒。能令坐来客，不语自相看。静恐鬼神出，急疑风雨残。几时归岭峤，更过洞庭弹。
S送友人游蜀E:此心知者稀，欲别倍相依。无食拟同去，有家还未归。巴山开国远，剑道入天微。必恐临邛客，疑君学赋非。
S蓝溪夜坐E:蓝水警尘梦，夜吟开草堂。月临山霭薄，松滴露花香。诗外真风远，人间静兴长。明朝访禅侣，更上翠微房。
S题郑侍御蓝田别业E:秋山清若水，吟客静于僧。小径通商岭，高窗见杜陵。云霞朝入镜，猿鸟夜窥灯。许作前峰侣，终来寄上层。
S送友人进士许棠E:离乡积岁年，归路远依然。夜火山头市，春江树杪船。干戈愁鬓改，瘴疠喜家全。何处营甘旨，潮涛浸薄田。
S秘省伴直E:乔枝聚暝禽，叠阁锁遥岑。待月当秋直，看书废夜吟。残薪留火细，古井下瓶深。纵欲抄前史，贫难遂此心。
S宿昭应E:夜忆开元寺，凄凉里巷间。薄烟通魏阙，明月照骊山。半壁空宫闭，连天白道闲。清晨更回首，独向灞陵还。
S送陆处士E:樽前放浩歌，便起泛烟波。舟楫故人少，江湖明月多。孤峰经宿上，僻寺共云过。若向仙岩住，还应著薜萝。
S送韩处士归少室山E:江外历千岑，还归少室吟。地闲缑岭月，窗迥洛城砧。石窦垂寒乳，松枝长别琴。他年瀑泉下，亦拟置家林。
S赠初上人E:竹色覆禅栖，幽禽绕院啼。空门无去住，行客自东西。井气春来歇，庭枝雪后低。相看念山水，尽日话曹溪。
S送新罗僧E:东来此学禅，多病念佛缘。把锡离岩寺，收经上海船。落帆敲石火，宿岛汲瓶泉。永向扶桑老，知无再少年。
S题山僧院E:谿路曾来日，年多与旧同。地寒松影里，僧老磬声中。远水清风落，闲云别院通。心源若无碍，何必更论空。
S荆楚道中E:前程曾未到，岐路拟何为。返照行人急，荒郊去鸟迟。春宵多旅梦，夏闰远秋期。处处牵愁绪，无穷是柳丝。
S送南陵尉李频E:重作东南尉，生涯尚似僧。客程淮馆月，乡思海船灯。晚雾看春毂，晴天见朗陵。不应三考足，先授诏书征。
S沿汉东归E:北去穷秦塞，南归绕汉川。深山逢古迹，远道见新年。绝壁云衔寺，空江雪洒船。萦回还此景，多坐夜灯前。
S送蜀客E:剑阁缘空去，西南转几州。丹霄行客语，明月杜鹃愁。露带山花落，云随野水流。相如曾醉地，莫滞少年游。
S送友人归袁州E:袁江猿鸟清，曾向此中行。才子登科去，诸侯扫榻迎。山藏明月浦，树绕白云城。远想安亲后，秋风梦不惊。
S赠别李山人E:分合老西秦，年年梦白蘋。曾为洞庭客，还送洞庭人。语别惜残夜，思归愁见春。遥知泊舟处，沙月自相亲。
S思宜春寄友人E:胜游虽隔年，魂梦亦依然。瀑水喧秋思，孤灯动夜船。断虹全岭雨，斜月半溪烟。旧日吟诗侣，何人更不眠。
S江行夜雨E:江风木落天，游子感流年。万里波连蜀，三更雨到船。梦残灯影外，愁积苇丛边。不及樵渔客，全家住岛田。
S赠仰大师E:仰山因久住，天下仰山名。井邑身虽到，林泉性本清。野云居处尽，江月定中明。仿佛曾相识，今来隔几生。
S江南逢洛下友人E:洛下吟诗侣，南游只有君。波涛归路见，蟋蟀在船闻。晓月江城出，晴霞岛树分。无穷怀古意，岂独绕湘云。
S隐岩陪郑少师夜坐E:幸喜陪驺驭，频来向此宵。砚磨清涧石，厨爨白云樵。竹外村烟细，灯中禁漏遥。衣冠与文理，静语对前朝。
S送李道士归南岳E:千峰隔湘水，迢递挂帆归。扫月眠苍壁，和云著褐衣。洞虚悬溜滴，径狭长松围。只恐相寻日，人间旧识稀。
S延福里秋怀E:终年九陌行，要路迹皆生。苦学犹难至，甘贫岂有成。病携秋卷重，闲著暑衣轻。一别林泉久，中宵御水声。
S题玄哲禅师影堂E:吾师视化身，一念即遗尘。岩谷藏虚塔，江湖散学人。云迷禅处石，院掩写来真。寂寞焚香后，闲阶细草生。
S登慈恩寺塔E:窗户几层风，清凉碧落中。世人来往别，烟景古今同。列岫横秦断，长河极塞空。斜阳越乡思，天末见归鸿。
S送友人东归E:远涉期秋卷，将行不废吟。故乡芳草路，来往别离心。挂席春风尽，开斋夏景深。子规谁共听，江月上清岑。
S送僧鸾归蜀宁亲E:歌诗精外学，天子是知音。坐夏宫钟近，宁亲剑阁深。高名彻西国，旧迹寄东林。自此栖禅者，因师满蜀吟。
S送人归江南E:贫归无定程，水宿与山行。未有安亲计，难为去国情。岛烟孤寺磬，江月远船筝。思苦秋回日，多应吟更清。
S将离江上作E:白衣归树下，青草恋江边。三楚足深隐，五陵多少年。寂寥闻蜀魄，清绝怨湘弦。岐路在何处，西行心渺然。
S别李参军E:王孙游不遇，况我五湖人。野店难投宿，渔家独问津。岭分中夜月，江隔两乡春。静想青云路，还应寄此身。
S送睦州张参军E:重禄轻身日，清资近故乡。因知送君后，转自惜年芳。远水分林影，层峰起鸟行。扁舟此中去，溪月有余光。
S赠棋僧侣E:机谋时未有，多向弈棋销。已与山僧敌，无令海客饶。静驱云阵起，疏点雁行遥。夜雨如相忆，松窗更见招。
S题湖上友人居E:岂得恋樵渔，全家湖畔居。远无潮客信，闲寄岳僧书。野白梅繁后，山明雨散初。逍遥向云水，莫与宦情疏。
S送友人归宣州E:失计复离愁，君归我独游。乱花藏道发，春水绕乡流。暝火丛桥市，晴山叠郡楼。无为谢公恋，吟过晓蝉秋。
S题古观E:急景递衰老，此经谁养真。松留千载鹤，碑隔六朝人。洞水流花早，壶天闭雪春。其如为名利，归踏五陵尘。
S送友人及第归江南E:岂易及归荣，辛勤致此名。登车思往事，回首勉诸生。路绕山光晓，帆通海气清。秋期却闲坐，林下听江声。
S送朴充侍御归海东E:天涯离二纪，阙下历三朝。涨海虽然阔，归帆不觉遥。惊波时失侣，举火夜相招。来往寻遗事，秦皇有断桥。
S吊前水部贾员外E:笼中江海禽，日夕有归心。魏阙长谣久，吴山独往深。别时群木落，终处乱猿吟。李白坟前路，溪僧送入林。
S题小松E:松子落何年，纤枝长水边。斫开深涧雪，移出远林烟。带月栖幽鸟，兼花灌冷泉。微风动清韵，闲听罢琴眠。
S寄中岳颛顼先生E:先生颛顼后，得道自何人。松柏卑于寿，儿孙老却身。夜窗峰顶曙，寒涧洞中春。恋此逍遥境，云间不可亲。
S送沈先辈尉昭应E:余才不废诗，佐邑喜闲司。丹陛终须去，青山未可期。叶凋温谷晚，云出古宫迟。若草东封疏，君王到有时。
S送友人游湖南E:所投非旧知，亦似有前期。路向长江上，帆扬细雨时。春生南岳早，日转大荒迟。尽采潇湘句，重来会近期。
S江上送友人南游E:何处积乡愁，天涯聚乱流。岸长群岫晚，湖阔片帆秋。买酒过渔舍，分灯与钓舟。潇湘见来雁，应念独边游。
S江南别友人E:劳生故白头，头白未应休。阙下难孤立，天涯尚旅游。听猿吟岛寺，待月上江楼。醉别醒惆怅，云帆满乱流。
S商山道中E:春去计秋期，长安在梦思。多逢山好处，少值客行时。云起争峰势，花交隐涧枝。停骖一惆怅，应只岭猿知。
S吴江旅次E:行人愁落日，去鸟倦遥林。旷野鸣流水，空山响暮砧。旅途归计晚，乡树别年深。寂寞逢村酒，渔家一醉吟。
S寄南中友人E:相梦如相见，相思去后频。旧时行处断，华发别来新。浪动三湘月，烟藏五岭春。又无归北客，书札寄何人。
S寄绩溪陈明府E:古邑猿声里，空城只半存。岸移无旧路，沙涨别成村。鼓角喧京口，江山尽汝濆。六朝兴废地，行子一销魂。
S游歙州兴唐寺E:山桥通绝境，到此忆天台。竹里寻幽径，云边上古台。鸟归残照出，钟断细泉来。为爱澄溪月，因成隔宿回。
S题诠律师院E:院凉松雨声，相对有山情。未许谿边老，犹思岳顶行。纱灯留火细，石井灌瓶清。欲问吾师外，何人得此生。
S金山寺空上人院E:已老金山顶，无心上石桥。讲移三楚遍，梵译五天遥。板阁禅秋月，铜瓶汲夜潮。自惭昏醉客，来坐亦通宵。
S题广信寺E:亭北敞灵溪，林梢与槛齐。野云来影远，沙鸟去行低。晚渡明村火，晴山响郡鼙。思乡值摇落，赖不有猿啼。
S蝉E:先秋蝉一悲，长是客行时。曾感去年者，又鸣何处枝。细听残韵在，回望旧声迟。断续谁家树，凉风送别离。
S江上逢进士许棠E:诗人推上第，新榜又无君。鹤发他乡老，渔歌故国闻。平江流晓月，独鸟伴余云。且了髫年志，沙鸥未可群。
S送河西从事E:结束佐戎旃，河西住几年。陇头随日去，碛里寄星眠。水近沙连帐，程遥马入天。圣朝思上策，重待奏安边。
S对月二首E:圆魄上寒空，皆言四海同。安知千里外，不有雨兼风。盈缺青冥外，东风万古吹。何人种丹桂，不长出轮枝。
S甘露寺僧房E:临水登山路，重寻旅思劳。竹阴行处密，僧腊别来高。远岫明寒火，危楼响夜涛。悲秋不成寐，明月上千舠。
S宿江叟岛居E:一家烟岛隈，竹里夜窗开。数派分潮去，千樯聚月来。石楼云断续，涧渚雁徘徊。了得平生志，还归筑钓台。
S江村E:贫游无定踪，乡信转难逢。寒渚暮烟阔，去帆归思重。潮平低戌火，木落远山钟。况是渔家宿，疏篱响夜舂。
S寻阳村舍E:荒林寄远居，坐卧见樵渔。夜火随船远，寒更出郡疏。雪迷登岳路，风阻转江书。寂寞高窗下，思乡岁欲除。
S江楼作E:凭槛见天涯，非秋亦可悲。晚天帆去疾，春雪燕来迟。山水分乡县，干戈足别离。南人废耕织，早晚罢王师。
S回鸾阁写望E:古阁上空半，寥寥千里心。多年为客路，尽日倚栏吟。山压秦川重，河来虏塞深。回銮今不见，烟雾杳沉沉。
S题友人草堂E:空山卜隐初，生计亦无余。三亩水边竹，一床琴畔书。深林收晚果，绝顶拾秋蔬。坚话长如此，何年献子虚。
S题友人林斋E:乔木带凉蝉，来吟暑雨天。不离高枕上，似宿远山边。簟冷窗中月，茶香竹里泉。吾庐近溪岛，忆别动经年。
S经宣城元员外山居E:无人袭仙隐，石室闭空山。避烧猿犹到，随云鹤不还。涧荒岩影在，桥断树阴闲。但有黄河赋，长留在世间。
S题贾岛吟诗台E:吟魂不复游，台亦似荒丘。一径草中出，长江天外流。暝烟寒鸟集，残月夜虫愁。愿得生禾黍，锄平恨即休。
S游南岳E:入岩仙境清，行尽复重行。若得闲无事，长来寄此生。涧松闲易老，笼烛晚生明。一宿泉声里，思乡梦不成。
S寻桃源E:武林春草齐，花影隔澄溪。路远无人去，山空有鸟啼。水垂青霭断，松偃绿萝低。世上迷途客，经兹尽不迷。
S青鸟泉E:只此沉仙翼，瑶池似不遥。有声悬翠壁，无势下丹霄。净濑烟霞古，寒原草木凋。山河几更变，幽咽到唐朝。
S秋夕E:春恨复秋悲，秋悲难到时。每逢明月夜，长起故山思。巷僻行吟远，蛩多独卧迟。溪僧与樵客，动别十年期。
S山中冬夜E:寒叶风摇尽，空林鸟宿稀。涧冰妨鹿饮，山雪阻僧归。夜坐尘心定，长吟语力微。人间去多事，何处梦柴扉。
S宿刘温书斋E:不掩盈窗月，天然格调高。凉风移蟋蟀，落叶在离骚。回笔挑灯烬，悬图见海涛。因论三国志，空载几英豪。
S终南山E:带雪复衔春，横天占半秦。势奇看不定，景变写难真。洞远皆通岳，川多更有神。白云幽绝处，自古属樵人。
S洛东兰若归E:一衲老禅床，吾生半异乡。管弦愁里老，书剑梦中忙。鸟急山初暝，蝉稀树正凉。又归何处去，尘路月苍苍。
S仙都即景E:黄帝登真处，青青不记年。孤峰应碍日，一柱自擎天。石怪长栖鹤，云闲若有仙。鼎湖看不见，零落数枝莲。
S春日商山道中作E:一径春光里，扬鞭入翠微。风来花落帽，云过雨沾衣。谷鸟衔枝去，巴人负笈归。残阳更惆怅，前路客亭稀。
S古石砚E:追琢他山石，方圆一勺深。抱真唯守墨，求用每虚心。波浪因文起，尘埃为废侵。凭君更研究，何啻直千金。
S惜花E:未会春风意，开君又落君。一年今烂漫，几日便缤纷。别艳那堪赏，余香不忍闻。尊前恨无语，应解作朝云。
S别杨秀才E:因乱与君别，相逢悲且惊。开襟魂自慰，拭泪眼空明。故国已无业，旧交多不生。如何又分袂，难话别离情。
S自叹拙E:自怜心计拙，欲语更悲辛。世乱僮欺主，年衰鬼弄人。镜中颜欲老，江上业长贫。不是刘公乐，何由变此身。
S乱后途中E:乱离寻故园，朝市不如村。恸哭翻无泪，颠狂觉少魂。诸侯贪割据，群盗恣并吞。为问登坛者，何年答汉恩。
S燕E:每岁同辛苦，看人似有情。乱飞春得意，幽语夜闻声。整羽庄姜恨，回身汉后轻。豪家足金弹，不用污雕楹。
S题慈云寺僧院E:帝城深处寺，楼殿压秋江。红叶去寒树，碧峰来晓窗。烟霞生净土，苔藓上高幢。欲问吾师语，心猿不肯降。
S送刘将军入关讨贼E:世人多恃武，何者是真雄。欲灭黄巾贼，须凭黑槊公。指星忧国计，望气识天风。明日凌云上，期君第一功。
S山下残夏偶作E:等闲三伏后，独卧此高丘。残暑炎于火，林风爽带秋。声名何要出，吟咏亦堪休。自许红尘外，云溪好漱流。
S夜吟E:除却闲吟外，人间事事慵。更深成一句，月冷上孤峰。穷理多瞑目，含毫静倚松。终篇浑不寐，危坐到晨钟。
S寄太常王少卿E:别后西风起，新蝉坐卧闻。秋天静如水，远岫碧侵云。雅饮纯和气，清吟冰雪文。想思重回首，梧叶下纷纷。
S病中答刘书记见赠E:病来双树下，云脚上禅袍。频有琼瑶赠，空瞻雪月高。已知捐俗态，时许话风骚。衰疾未能起，相思徒自劳。
S早秋山中作E:谁到山中语，雨余风气秋。烟岚出涧底，瀑布落床头。至道亦非远，僻诗须苦求。千峰有嘉景，拄杖独巡游。
S别墅E:此地可求息，开门足野情。窗明雨初歇，日落风更清。苍藓槎根匝，碧烟水面生。玩奇心自乐，暑月听蝉声。
S寓意E:直道荆棘生，斜径红尘起。苍苍杳无言，麒麟回瑞趾。东风如未来，飞雪终不已。不知姜子牙，何处钓流水。
S剑喻E:黯黯秋水寒，至刚非可缺。风胡不出来，摄履人相蔑。纵挺倚天形，谁是躬提挈。愿将百炼身，助我王臣节。
S猛虎行E:猛虎不怯敌，烈士无虚言。怯敌辱其班，虚言负其恩。爪牙欺白刃，果敢无前阵。须知易水歌，至死无悔吝。
S陇头行E:行人何彷徨，陇头水呜咽。寒沙战鬼愁，白骨风霜切。薄日朦胧秋，怨气阴云结。杀成边将名，名著生灵灭。
S春风E:青帝使和气，吹嘘万国中。发生宁有异，先后自难同。辇草不消力，岩花应费功。年年三十骑，飘入玉蟾宫。
S自愧E:多负悬弧礼，危时隐薜萝。有心明俎豆，无力执干戈。壮士难移节，贞松不改柯。缨尘徒自满，欲濯待清波。
S夜吟E:白兔轮当午，儒家业敢慵。竹轩吟未已，锦帐梦应重。落笔思成虎，悬梭待化龙。景清神自爽，风递远楼钟。
S昭君E:古帝修文德，蛮夷莫敢侵。不知桃李貌，能转虎狼心。日暮边风急，程遥碛雪深。千秋青冢骨，留怨在胡琴。
S秋夕E:寥廓秋云薄，空庭月影微。树寒栖鸟密，砌冷夜蛩稀。晓鼓军容肃，疏钟客梦归。吟余何所忆，圣主尚宵衣。
S秋日与友生言别E:利名心未已，离别恨难休。为个文儒业，致多岐路愁。数花篱菊晚，片叶井梧秋。又决出门计，一尊期少留。
S边城听角E:戍楼鸣画角，寒露滴金枪。细引云成阵，高催雁著行。唤回边将梦，吹薄晓蟾光。未遂终军志，何劳思故乡。
S秋日访同人E:忽忆金兰友，携琴去自由。远寻寒涧碧，深入乱山秋。见后却无语，别来长独愁。幸逢三五夕，露坐对冥搜。
S寄楚琼上人E:遥知无事日，静对五峰秋。鸟隔寒烟语，泉和夕照流。凭栏疏磬尽，瞑目远云收。几句出人意，风高白雪浮。
S游寺E:无家自身在，时得到莲宫。秋觉暑衣薄，老知尘世空。幽情怜水石，野性任萍蓬。是处堪闲坐，与僧行止同。
S春日E:浩荡东风里，裴回无所亲。危城三面水，古树一边春。衰世难修道，花时不称贫。滔滔天下者，何处问通津。
S论交E:行亏何必富，节在不妨贫。易得笑言友，难逢终始人。松篁贞管鲍，桃李艳张陈。少见岁寒后，免为霜雪尘。
S秋兴E:木叶乱飞尽，故人犹未还。心虽游紫阙，时合在青山。近寺僧邻静，临池鹤对闲。兵戈如未息，名位莫相关。
S山居E:草堂书一架，苔径竹千竿。难世投谁是，清贫且自安。邻居皆学稼，客至亦无官。焦尾何人听，凉宵对月弹。
S遣兴E:风细酒初醒，凭栏别有情。蝉稀秋树瘦，雨尽晚云轻。旅鬓一丝出，乡心寸火生。子牟魂欲断，何日是升平。
S待旦E:檐静燕雏语，窗虚蟾影过。时情因客老，归梦入秋多。蔽日群山雾，滔天四海波。吾皇思壮士，谁应大风歌。
S送从兄坤载E:忍泪不敢下，恐兄情更伤。别离当乱世，骨肉在他乡。语尽意不尽，路长愁更长。那堪回首处，残照满衣裳。
S惜别E:细雨妆行色，霏霏入户来。须知相识喜，却是别愁媒。白刃方盈国，黄金不上台。俱为邹鲁士，何处免尘埃。
S早秋游山寺E:闲卧云岩稳，攀缘笑戏猱。静于诸境静，高却众山高。至理无言了，浮生一梦劳。清风朝复暮，四海自波涛。
S秋日疾中寄诸同志E:闲居无胜事，公干卧来心。门静秋风晚，人稀古巷深。花疏篱菊色，叶减井梧阴。赖有斯文在，时时得强寻。
S赠山僧E:荣枯虽在目，名利不关身。高出城隍寺，野为云鹤邻。松声寒后远，潭色雨余新。岂住空空里，空空亦是尘。
S宿隐者居E:永日连清夜，因君识躁君。竹扉难掩月，岩树易延云。曙鸟枕前起，寒泉梦里闻。又须随计吏，鸡鹤迥然分。
S送进士刘松E:滔滔皆鲁客，难得是心知。到寺多同步，游山未失期。云低春雨后，风细暮钟时。忽别垂杨岸，遥遥望所之。
S赠任肃E:玄发难姑息，青云有路岐。莫言多事日，虚掷少年时。松色雪中出，人情难后知。圣朝公道在，中鹄勿差池。
S题陈正字山居E:怪来忘禄位，习学近潇湘。见处云山好，吟中岁月长。花光笼晚雨，树影浸寒塘。几日凭栏望，归心自不忙。
S赠来进士鹏E:语玄人不到，星汉在灵空。若使无良遇，虚言有至公。月明千峤雪，滩急五更风。此际若吟力，分将造化功。
S送曹税E:掺袂向春风，何时约再逢。若教相见密，肯恨别离重。芳草渔家路，残阳水寺钟。落帆当此处，吟兴不应慵。
S赠来鹏E:默坐非关闷，凝情只在诗。庭闲花落后，山静月明时。答客言多简，寻僧步稍迟。既同和氏璧，终有玉人知。
S途中作E:瘦马倦行役，斜阳劝著鞭。野桥寒树亚，山店暮云连。退鹢风虽急，攀龙志已坚。路人休莫笑，百里有时贤。
S秋晚E:斜阳山雨外，秋色思无穷。柳叶飘干翠，枫枝撼碎红。鬓毛看似雪，生计尚如蓬。不及樵童乐，蒹葭一笛风。
S晓望E:露惊松上鹤，晓色动扶桑。碧浪催人老，红轮照物忙。世情随日变，利路与天长。好驾觥船去，陶陶入醉乡。
S寄友生E:交情应不变，何事久离群。圆月思同步，寒泉忆共闻。雪霜松色在，风雨雁行分。每见人来说，窗前改旧文。
S江行E:潇湘无事后，征棹复呕哑。高岫留斜照，归鸿背落霞。鱼残沙岸草，蝶寄洑流槎。共说干戈苦，汀洲减钓家。
S题王氏山居E:檐有烟岚色，地多松竹风。自言离乱后，不到鼓鼙中。径柳拂云绿，山樱带雪红。南边青嶂下，时见采芝翁。
S送别E:别意说难尽，离杯深莫辞。长歌终此席，一笑又何时。棹入寒潭急，帆当落照迟。远书如不寄，无以慰相思。
S览文僧卷E:虽无先圣耳，异代得闻韶。怪石难为古，奇花不敢妖。调高非郢雪，思静碍箕瓢。未可重吟过，云山兴转饶。
S望仰山忆玄泰上人E:晴岚凝片碧，知在此中禅。见面定何日，无书已一年。高秋关静梦，良夜入新篇。仰德心如是，清风不我传。
S闻泉E:淅淅梦初惊，幽窗枕簟清。更无人共听，只有月空明。急想穿岩曲，低应过石平。欲将琴强写，不是自然声。
S九江和人赠陈生E:天畏斯文坠，凭君助素风。意深皆可补，句逸不因功。暮替云愁远，秋惊月占空。寄家当瀑布，时得笑言同。
S送赵舒处士归庐山E:归岫香炉碧，行吟步益迟。诸侯师不得，樵客偶相随。思旧江云断，谈玄岳月移。只应张野辈，异代作心知。
S僧院蔷薇E:客引擎茶看，离披晒锦红。不缘开净域，争忍负春风。小片当吟落，清香入定空。何人来此植，应固恼休公。
S冬夕喜友生至E:天涯行欲遍，此夜故人情。乡国别来久，干戈还未平。灯残偏有焰，雪甚却无声。多少新闻见，应须语到明。
S牡丹E:少见南人识，识来嗟复惊。始知春有色，不信尔无情。恐是天地媚，暂随云雨生。缘何绝尤物，更可比妍明。
S送春E:四时为第一，一岁一重来。好景应难胜，余花虚自开。相思九个月，得信数枝梅。不向东门送，还成负酒杯。
S送边将E:天骄频犯塞，铁骑又征西。臣节轻乡土，雄心生鼓鼙。地寒花不艳，沙远日难低。渐喜秋弓健，雕翻白草齐。
S春晴E:檐滴春膏绝，凭栏晚吹生。良朋在何处，高树忽流莺。游寺期应定，寻芳步已轻。新诗吟未稳，迟日又西倾。
S落花E:拾得移时看，重思造化功。如何飘丽景，不似遇春风。满地余香在，繁枝一夜空。只应公子见，先忆坠楼红。
S寄嵩阳隐者E:昔年江上别，初入乱离中。我住匡山北，君之少室东。信来经险道，诗半忆皇风。何事犹高卧，岩边梦未通。
S早蝉E:门柳不连野，乍闻为早蝉。游人无定处，入耳更应先。暂默斜阳雨，重吟远岸烟。前年湘竹里，风激绕离筵。
S酬蕴微E:白衣经乱世，相遇一开颜。得句禅思外，论交野步间。举朝无旧识，入眼只青山。几度斜阳寺，访君还独还。
S萱草E:芳草比君子，诗人情有由。只应怜雅态，未必解忘忧。积雨莎庭小，微风藓砌幽。莫言开太晚，犹胜菊花秋。
S访友人不遇E:出门无至友，动即到君家。空掩一庭竹，去看何寺花。短僮应捧杖，稚女学擎茶。吟罢留题处，苔阶日影斜。
S苔E:几年风雨迹，叠在石孱颜。生处景长静，看来情尽闲。吟亭侵坏壁，药院掩空关。每忆东行径，移筇独自还。
S红薇E:春雨有五色，洒来花旋成。欲留池上景，别染草中英。画出看还欠，蓪为插未轻。王孙多好事，携酒寄吟倾。
S别所知E:有路有西东，天涯自恨同。却须深酌酒，况不比飘蓬。帆冒新秋雨，鼓传微浪风。闰牵寒气早，何浦值宾鸿。
S小雪E:散漫阴风里，天涯不可收。压松犹未得，扑石暂能留。阁静萦吟思，途长拂旅愁。崆峒山北面，早想玉成丘。
S庭竹E:嫩绿与老碧，森然庭砌中。坐销三伏景，吟起数竿风。叶影重还密，梢声远或通。更期春共看，桃映小花红。
S早行E:家国三千里，中宵算去程。困才成蝶梦，行不待鸡鸣。马首摇残月，鸦群起古城。发来经几堠，村寺远钟声。
S寄李频E:众木又摇落，望群还不还。轩车在何处，雨雪满前山。思苦文星动，乡遥钓渚闲。明年见名姓，唯我独何颜。
S怀州客舍E:误饮覃怀酒，谁知滞去程。朝昏太行色，坐卧沁河声。白道穿秦甸，严鼙似戍城。邻鸡莫相促，游子自晨征。
S中路寄喻凫先辈E:求名如未遂，白首亦难归。送我尊前酒，典君身上衣。寒芜随楚尽，落叶渡淮稀。莫叹干时晚，前心岂便非。
S送赵明府还北E:故园终不住，剑鹤在扁舟。尽室无余俸，还家得白头。钟催吴岫晓，月绕渭河流。曾是栖安邑，恩期异日酬。
S过朱协律故山E:地下无余恨，人间得盛名。残篇续大雅，稚子托诸生。度日山空暮，缘溪鹤自鸣。难收故交意，寒笛一声声。
S夏日登灵隐寺后峰E:绝顶无烦暑，登临三伏中。深萝难透日，乔木更含风。山叠云霞际，川倾世界东。那知兹夕兴，不与古人同。
S听新蝉寄张昼E:细声频断续，审听亦难分。仿佛应移处，从容却不闻。兰栖朝咽露，树隐暝吟云。莫遣乡愁起，吾怀只是君。
S送姚舒下第游蜀E:蜀路何迢递，怜君独去游。风烟连北虏，山水似东瓯。九折盘荒坂，重江绕汉州。临邛一壶酒，能遣长卿愁。
S送相里烛E:相逢未作期，相送定何之。不得长年少，那堪远别离。泛湖乘月早，践雪过山迟。永望多时立，翻如在梦思。
S君不来E:闲花未零落，心绪已纷纷。久客无人见，新禽何处闻。舟随一水远，路出万山分。夜月生愁望，孤光必照君。
S经周处士故居E:愁吟与独行，何事不伤情。久立钓鱼处，唯闻啼鸟声。山蔬和草嫩，海树入篱生。吾在兹溪上，怀君恨不平。
S赠喻凫E:所得非众语，众人那得知。才吟五字句，又白几茎髭。月阁欹眠夜，霜轩正坐时。沈思心更苦，恐作满头丝。
S早发洞庭E:长天接广泽，二气共含秋。举目无平地，何心恋直钩。孤钟鸣大岸，片月落中流。却忆鸱夷子，当时此泛舟。
S贻钱塘县路明府E:志业不得力，到今犹苦吟。吟成五字句，用破一生心。世路屈声远，寒溪怨气深。前贤多晚达，莫怕鬓霜侵。
S除夜E:永怀难自问，此夕众愁兴。晓韵侵春角，寒光隔岁灯。心燃一寸火，泪结两行冰。煦育诚非远，阳和又欲升。
S赠许牍山人E:才子醉更逸，一吟倾一觞。支颐忍有得，摇笔便成章。王粲实可重，祢衡争不狂。何时应会面，梦里是潇湘。
S赠功成将E:定难在明略，何曾劳战争。飞书谕强寇，计日下重城。深雪移军夜，寒笳出塞情。苦心殊易老，新发早年生。
S白艾原客E:原上桑柘瘦，再来还见贫。沧州几年隐，白发一茎新。败叶平空堑，残阳满近邻。闲言说知己，半是学禅人。
S朔管E:寥寥落何处，一夜过胡天。送苦秋风外，吹愁白发边。望乡皆下泪，久戍尽休眠。寂寞空沙晓，开眸片月悬。
S忆故山E:旧山长系念，终日卧边亭。道路知已远，梦魂空再经。秋泉凉好引，乳鹤静宜听。独上高楼望，蓬身且未宁。
S冬夜泊僧舍E:江东寒近腊，野寺水天昏。无酒能消夜，随僧早闭门。照墙灯焰细，著瓦雨声繁。漂泊仍千里，清吟欲断魂。
S新秋独夜寄戴叔伦E:遥夜独不卧，寂寥庭户中。河明五陵上，月满九门东。万里亲朋散，故园沧海空。归怀正南望，此夕起秋风。
S送沛县司马丞之任E:举酒一相劝，逢春聊尽欢。羁游故交少，远别后期难。路上野花发，雨中青草寒。悠悠两都梦，小沛与长安。
S送崔拾遗出使江东E:九门思谏诤，万里采风谣。关外逢秋月，天涯过晚潮。雁飞云杳杳，木落浦萧萧。空怨他乡别，回舟暮寂寥。
S送郭太祝归江东E:乡人去欲尽，北雁又南飞。京洛风尘久，江淮音信稀。旧山知独往，一醉莫相违。未得解羁旅，无劳问是非。
S送汶上王明府之任E:何时到故乡，归去佩铜章。亲友移家尽，闾阎百战伤。背关余草木，出塞足风霜。遗老应相贺，知君不下堂。
S过申州作E:万人曾死战，几户免刀兵。井邑初安堵，儿童未长成。凉风吹古木，野火烧残营。寥落千余里，山高水复清。
S汝南过访田评事E:移家近汉阴，不复问华簪。买酒宜城远，烧田梦泽深。暮山逢鸟入，寒水见鱼沈。与物皆无累，终年惬本心。
S送道上人游方E:律仪通外学，诗思入玄关。烟景随人别，风姿与物闲。贯花留静室，咒水度空山。谁识浮云意，悠悠天地间。
S詹碏山居E:爱此栖心静，风尘路已赊。十余茎野竹，一两树山花。绕石开泉细，穿罗引径斜。无人会幽意，来往在烟霞。
S晓角E:画角吹残月，寒声发戍楼。立霜嘶马怨，攒碛泣兵愁。燕雁鸣云畔，胡风冷草头。罢闻三会后，天迥晓星流。
S冬日E:烧火掩关坐，穷居客访稀。冻云愁暮色，寒日淡斜晖。穿牖竹风满，绕庭云叶飞。已嗟周一岁，羁寓尚何依。
S残秋送友E:早为千里别，况复是秋残。木叶怨先老，江云愁暮寒。交情如水淡，离酒泛杯宽。料想还家后，休吟行路难。
S客行E:藕叶缀为衣，东西泣路岐。乡心日落后，身计酒醒时。触目多添感，凝情足所思。羁愁难尽遣，行坐一低眉。
S秋夜E:度鸿惊睡醒，欹枕已三更。梦破寂寥思，灯残零落明。空窗闲月色，幽壁静虫声。况是离乡久，依然无限情。
S新月E:入夜天西见，蛾眉冷素光。潭鱼惊钓落，云雁怯弓张。隐隐临珠箔，微微上粉墙。更怜三五夕，仙桂满轮芳。
S滁上怀周贺E:就枕忽不寐，孤怀兴叹初。南谯收旧历，上苑绝来书。暝雪细声积，晨钟寒韵疏。侯门昔弹铗，曾共食江鱼。
S寄石湓清越上人E:寺处唯高僻，云生石枕前。静吟因得句，独夜不妨禅。窗接停猿树，岩飞浴鹤泉。相思有书札，俱倩猎人传。
S陈式水墨山水E:造化有功力，平分归笔端。溪如冰后听，山似烧来看。立意雪髯出，支颐烟汗干。世间从尔后，应觉致名难。
S陈秀才亭际木兰E:昔见初栽日，今逢成树时。存思心更感，绕看步还迟。蝶舞摇风蕊，莺啼含露枝。裴回不忍去，应与醉相宜。
S途中逢进士许巢E:声望去已远，门人无不知。义行相识处，贫过少年时。妨寐夜吟苦，爱闲身达迟。难求似君者，我去更逢谁。
S酬故人陈乂都E:远别那无梦，重游自有期。半年乡信到，两地赤心知。坐久吟移调，更长砚结凘。文人才力薄，终怕阿戎欺。
S闰春E:幂幂复苍苍，微和傍早阳。前春寒已尽，待闰日犹长。柳变虽因雨，花迟岂为霜。自兹延圣历，谁不驻年光。
S方著作画竹E:叠叶与高节，俱从毫末生。流传千古誉，研炼十年情。向月本无影，临风疑有声。吾家钓台畔，似此两三茎。
S题友人山花E:平明方发尽，为待好风吹。不见移来日，先愁落去时。浓香薰叠叶，繁朵压卑枝。坐看皆终夕，游蜂似有期。
S赠诗僧怀静E:几生余习在，时复作微吟。坐夏莓苔合，行禅桧柏深。入山成白首，学道是初心。心地不移变，徒云寒暑侵。
S赠许牍秀才E:理论与妙用，皆从人外来。山河澄正气，雪月助宏才。傲世寄渔艇，藏名归酒杯。升沈在方寸，即恐起风雷。
S送于丹E:至业是至宝，莫过心自知。时情如甚畅，天道即无私。入洛霜霰苦，离家兰菊衰。焚舟不回顾，薄暮又何之。
S送人游日本国E:苍茫大荒外，风教即难知。连夜扬帆去，经年到岸迟。波涛含左界，星斗定东维。或有归风便，当为相见期。
S东溪言事寄于丹E:日月昼夜转，年光难驻留。轩窗才过雨，枕簟即知秋。草际鸟行出，溪中虹影收。唯君壮心在，应笑卧沧洲。
S处州洞溪E:气象四时清，无人画得成。众山寒叠翠，两派绿分声。坐月何曾夜，听松不似晴。混元融结后，便有此溪名。
S称心寺中岛E:水木深不极，似将星汉连。中州唯此地，上界别无天。雪折停猿树，花藏浴鹤泉。师为终老意，日日复年年。
S岁晚苦寒E:地气寒不畅，严风无定时。挑灯青烬少，呵笔尺书迟。白兔没已久，晨鸡僵未知。伫看开圣历，喧煦立为期。
S杜鹃花E:未问移栽日，先愁落地时。疏中从间叶，密处莫烧枝。郢客教谁探，胡蜂是自知。周回两三步，常有醉乡期。
S山中E:散拙亦自遂，粗将猿鸟同。飞泉高泻月，独树迥含风。果落盘盂上，云生箧笥中。未甘明圣日，终作钓渔翁。
S路支使小池E:儿童戏穿凿，咫尺见津涯。藓岸和纤草，松泉溅浅沙。光含半床月，影入一枝花。到此无醒日，当时有习家。
S清源标公E:师为众人重，始得众人师。年到白头日，行如新戒时。瓶添放鱼涧，窗迥袅猿枝。此地堪终老，迷痴自不知。
S重寄金山寺僧E:风涛匝山寺，磬韵达渔船。此处别师久，远怀无信传。月华妨静烛，鸟语答幽禅。已见如如理，灰心应不然。
S哭胡珪E:才高登上第，孝极殁庐茔。一命何无定，片言徒有声。故园花自发，新冢月初明。寂寞重泉里，岂知春物荣。
S与清溪赵明府E:清规暂趋府，独立与谁亲。遂性无非酒，求闲却爱贫。林泉应入梦，印绶莫留人。王事闻多暇，吟来几首新。
S示乡叟E:暮齿甘衰谢，逢人惜别离。青山前代业，老树此身移。买药将衣尽，寻方见字迟。如何镊残鬓，览镜变成丝。
S游竹林寺E:得路到深寺，幽虚曾识名。藓浓阴砌古，烟起暮香生。曙月落松翠，石泉流梵声。闻僧说真理，烦恼自然轻。
S陆处士别业E:问道远相访，无人觉路长。夜深回钓楫，月影出书床。蝉噪蓼花发，禽来山果香。多时欲归去，西望又斜阳。
S赠中岳僧E:坐来丛木大，谁见入岩年。多病长留药，无忧亦是禅。支床移片石，舂粟引高泉。尽愿求心法，逢谁即拟传。
S寄普州贾司仓岛E:乱山重复叠，何路访先生。岂料多才者，空垂不世名。闲曹犹得醉，薄俸亦胜耕。莫问吟诗石，年年芳草平。
S送镜空上人游江南E:去住如云鹤，飘然不可留。何山逢后夏，一食在孤舟。细雨莲塘晚，疏蝉橘岸秋。应怀旧溪月，夜过石窗流。
S新正E:荜门惆怅内，时节暗来频。每见新正雪，长思故国春。云西斜去雁，江上未归人。又一年为客，何媒得到秦。
S夜听步虚E:寂寂永宫里，天师朝礼声。步虚闻一曲，浑欲到三清。瑞草秋风起，仙阶夜月明。多年远尘意，此地欲铺平。
S中秋月E:凉霄烟霭外，三五玉蟾秋。列野星辰正，当空鬼魅愁。泉澄寒魄莹，露滴冷光浮。未折青青桂，吟看不忍休。
S赠江南僧E:忘机室亦空，禅与沃州同。唯有半庭竹，能生竟日风。思山海月上，出定印香终。继后传衣者，还须立雪中。
S柳E:摇曳惹风吹，临堤软胜丝。态浓谁为识，力弱自难持。学舞枝翻袖，呈妆叶展眉。如何一攀折，怀友又题诗。
S送姚合员外赴金州E:受诏从华省，开旗发帝州。野烟新驿曙，残照古山秋。树势连巴没，江声入楚流。唯应化行后，吟句上闲楼。
S送江阴霍明府之任E:遥遥去舸新，浸郭苇兼蘋。树列巢滩鹤，乡多钓浦人。虹分阳羡雨，浪隔广陵春。知竟三年秩，琴书外是贫。
S送友及第归浙东E:南行无俗侣，秋雁与寒云。野趣自多惬，乡名人共闻。吴山中路断，浙水半江分。此地登临惯，摅情一送君。
S山中即事E:趋世非身事，山中适性情。野花多异色，幽鸟少凡声。树影搜凉卧，苔光破碧行。闲寻采药处，仙路渐分明。
S过黄州作E:弭节齐安郡，孤城百战残。傍村林有虎，带郭县无官。暮角梅花怨，清江桂影寒。黍离缘底事，撩我起长叹。
S春日与友人话别E:酌坐对芳草，东风吹旅衣。最嫌驱马倦，自未有山归。华发将时逼，青云计又非。离襟一沾洒，回首正残晖。
S巴南旅泊E:巴山惨别魂，巴水彻荆门。此地若重到，居人谁复存。落帆红叶渡，驻马白云村。却羡南飞雁，年年到故园。
S河上逢友人E:知君意不浅，立马问生涯。薄业无归地，他乡便是家。宵吟怜桂魄，朝起怯菱花。语尽黄河上，西风日又斜。
S秋蝶二首E:秦楼花发时，秦女笑相随。及到秋风日，飞来欲问谁。似厌栖寒菊，翩翩占晚阳。愁人如见此，应下泪千行。
S思故人E:故人不可见，聊复拂鸣琴。鹊绕风枝急，萤藏露草深。平生四方志，此夜五湖心。惆怅友朋尽，洋洋漫好音。
S题方干诗E:中间李建州，夏汭偶同游。顾我论佳句，推君最上流。九霄无鹤板，双鬓老渔舟。世难方如此，何当浣旅愁。
S秋江E:秋江待晚潮，客思旆旌摇。细雨翻芦叶，高风却柳条。兵戈村落破，饥俭虎狼骄。吾土兼连此，离魂望里消。
S寄制诰李舍人E:梁王握豹韬，雪里见枚皋。上客趋丹陛，游人叹二毛。门闲知待诏，星动想濡毫。一首长杨赋，应嫌索价高。
S秋日怀孟夷庚E:秋日黄陂下，孤舟忆共谁。江山三楚分，风雨二妃祠。知己秦貂没，流年贾鵩悲。中原正兵马，相见是何时。
S送李右丞分司E:分漕得洛川，谠议更昭然。在省曾批敕，中台肯避权。所悲时渐薄，共贺道由全。卖与清平代，相兼直几钱。
S郴江迁客E:不是逢清世，何由见皂囊。事虽危虎尾，名胜泊鹓行。毒雾郴江阔，愁云楚驿长。归时有诗赋，一为吊沉湘。
S感旧E:剑佩孙弘阁，戈鋋太尉营。重言虚有位，孤立竟无成。丘陇笳箫咽，池台岁月平。此恩何以报，归处是柴荆。
S鹰E:越海霜天暮，辞韬野草干。俊通司隶职，严奉武夫官。眼恶藏蜂在，心粗逐物殚。近来脂腻足，驱遣不妨难。
S秋日寄狄补阙E:红尘扰扰间，立马看南山。谩道经年往，何妨逐日闲。病中霜叶赤，愁里鬓毛斑。不为良知在，驱车已出关。
S寄易定公乘亿侍郎E:谢舞仍宫柳，高奇世少双。侍中生不到，园令死须降。班秩通乌府，樽罍奉碧幢。昭王有馀烈，试为祷迷邦。
S寄礼部郑员外E:栾郄门风大，裴王礼乐优。班资冠鸡舌，人品压龙头。夜直炉香细，晴编疏草稠。近闻潘散骑，三十二悲秋。
S菊E:篱落岁云暮，数枝聊自芳。雪裁纤蕊密，金拆小苞香。千载白衣酒，一生青女霜。春丛莫轻薄，彼此有行藏。
S台城E:水国春常在，台城夜未寒。丽华承宠渥，江令捧杯盘。宴罢明堂烂，诗成宝炬残。兵来吾有计，金井玉钩栏。
S旧游E:良时不复再，渐老更难言。远水犹经眼，高楼似断魂。依依宋玉宅，历历长卿村。今日空江畔，相于只酒樽。
S寄虔州薛大夫E:祝融峰下别，三载梦魂劳。地转南康重，官兼亚相高。海鹏终负日，神马背眠槽。会得窥成绩，幽窗染兔毫。
S苏小小墓E:魂兮檇李城，犹未有人耕。好月当年事，残花触处情。向谁曾艳冶，随分得声名。应侍吴王宴，兰桡暗送迎。
S寒食日早出城东E:青门欲曙天，车马已喧阗。禁柳疏风雨，墙花拆露鲜。向谁夸丽景，只是叹流年。不得高飞便，回头望纸鸢。
S秋日怀贾随进士E:边寇日骚动，故人音信稀。长缨惭贾谊，孤愤忆韩非。晓匣鱼肠冷，春园鸭掌肥。知君安未得，聊且示忘机。
S乱后逢友人E:沧海去未得，倚舟聊问津。生灵寇盗尽，方镇改更贫。梦里旧行处，眼前新贵人。从来事如此，君莫独沾巾。
S秋日富春江行E:远岸平如剪，澄江静似铺。紫鳞仙客驭，金颗李衡奴。冷叠群山阔，清涵万象殊。严陵亦高见，归卧是良图。
S寄侯博士E:规谏扬雄赋，邅回贾谊官。久贫还往少，孤立转迁难。清镜流年急，高槐旅舍寒。侏儒亦何有，饱食向长安。
S寄袁皓侍郎E:东台失路岐，荣辱事堪悲。我寝牛衣敝，君居豸角危。风尘惭上品，才业愧明时。千里芙蓉幕，何由话所思。
S寄金吾李荪常侍E:西班掌禁兵，兰锜最分明。晓色严天仗，春寒避火城。安危虽已任，韬略即嘉声。请问何功德，壶关寇始平。
S封禅寺居E:盛礼何由睹，嘉名偶寄居。周南太史泪，蛮徼长卿书。砌竹摇风直，庭花泣露疏。谁能赋秋兴，千里隔吾庐。
S钱E:志士不敢道，贮之成祸胎。小人无事艺，假尔作梯媒。解释愁肠结，能分睡眼开。朱门狼虎性，一半逐君回。
S红叶E:不奈荒城畔，那堪晚照中。野晴霜浥绿，山冷雨催红。游子灞陵道，美人长信宫。等闲居岁暮，摇落意无穷。
S期徐道者不至E:辽鹤虚空语，冥鸿未易亲。偶然来即是，必拟见无因。霜霰穷冬令，杯盘旅舍贫。只应蓟子训，醉后懒分身。
S岁除夜E:官历行将尽，村醪强自倾。厌寒思暖律，畏老惜残更。岁月已如此，寇戎犹未平。儿童不谙事，歌吹待天明。
S旅梦E:旅梦思迁次，穷愁有叹嗟。子鹅京口远，粳米会稽赊。漏涩才成滴，灯寒不作花。出门聊一望，蟾桂向人斜。
S秋寄张坤E:庭树已黄落，闭门俱寂寥。未知栖托处，空羡圣明朝。酒醒乡心阔，云晴客思遥。吾徒自多感，颜子只箪瓢。
S伤华发E:旧国迢迢远，清秋种种新。已衰曾轸虑，初见忽沾巾。日薄梳兼懒，根危镊恐频。青铜不自见，只拟老他人。
S九江早秋E:雨过晚凉生，楼中枕簟清。海风吹乱木，岩磬落孤城。百岁几多日，四蹄无限程。西邻莫高唱，俱是别离情。
S初秋寄友人E:九华曾屏迹，罹乱与心违。是处堪终老，新秋又未归。病中芳草歇，愁里白云飞。樵侣兼同志，音书近亦稀。
S秋居有寄E:端居湖岸东，生计有无中。魇处千般鬼，寒时百种风。性灵从道拙，心事奈成空。多谢金台客，何当一笑同。
S雪霁E:南山雪乍晴，寒气转峥嵘。锁却闲门出，随他骏马行。一竿如有计，五鼎岂须烹。愁见天街草，青青又欲生。
S堠子E:终日路岐旁，前程亦可量。未能惭面黑，只是恨头方。雅旨逾千里，高文近两行。君知不识字，第一莫形相。
S初夏寄顾绍宗E:江上偶分袂，四回寒暑更。青山无路入，白发满头生。郢浦雁寻过，镜湖蝉又鸣。怜君未归日，杯酒若为情。
S城西作E:从军无一事，终日掩空斋。道薄交游少，才疏进取乖。野禽鸣聒耳，庭草绿侵阶。幸自同樗栎，何妨惬所怀。
S冬暮城西晚眺E:谬忝莲华幕，虚沾柏署官。欹危长抱疾，衰老不禁寒。时事已日过，世途行转难。千崖兼万壑，只向望中看。
S秋霁后E:净碧山光冷，圆明露点匀。渚莲丹脸恨，堤柳翠眉颦。蝉已送行客，雁应辞主人。蝇蚊渐无况，日晚自相亲。
S茅斋E:从事不从事，养生非养生。职为尸禄本，官是受恩名。时态已相失，岁华徒自惊。西斋一卮酒，衰老与谁倾。
S使者E:使者衔中旨，崎岖万里行。人心犹未革，天意似难明。四海霍光第，六宫张奉营。陪臣无以报，西望不胜情。
S途中逢刘知远E:吴楚烟波里，巢由季孟间。只言无事贵，不道致身闲。别渚莲根断，归心桂树顽。空劳钟璞意，尘世隔函关。
S遁迹E:遁迹知安住，沾襟欲奈何。朝廷犹礼乐，郡邑忍干戈。华马凭谁问，胡尘自此多。因思汉明帝，中夜忆廉颇。
S陇头水E:借问陇头水，年年恨何事。全疑呜咽声，中有征人泪。自古无长策，况我非深智。何计谢潺湲，一宵空不寐。
S杜处士新居E:翠敛王孙草，荒诛宋玉茅。寇余无故物，时薄少深交。迸笋穿行径，饥雏出坏巢。小园吾亦有，多病近来抛。
S绝境E:绝境非身事，流年但物华。水梳苔发直，风引蕙心斜。凡客从题凤，肤音未胜蛙。小船兼有桨，始与问渔家。
S雪中怀友人E:腊酒复腊雪，故人今越乡。所思谁把盏，端坐恨无航。兔苑旧游尽，龟台仙路长。未知邹孟子，何以奉梁王。
S秋晚E:宰邑惭良术，为文愧壮图。纵饶长委命，争奈渐非夫。杯酒有时有，乱罹无处无。金庭在何域，回首一踟蹰。
S升仙桥E:危梁枕路岐，驻马问前时。价自友朋得，名因妇女知。直须论运命，不得逞文词。执戟君乡里，荣华竟若为。
S姑苏真娘墓E:春草荒坟墓，萋萋向虎丘。死犹嫌寂寞，生肯不风流。皎镜山泉冷，轻裾海雾秋。还应伴西子，香径夜深游。
S倚棹E:倚棹听邻笛，沾衣认酒垆。自缘悲巨室，谁复为穷途。树解将军梦，城遗御史乌。直应齐始了，倾酌向寒芜。
S秋夕对月E:夜月色可掬，倚楼聊解颜。未能分寇盗，徒欲满关山。背冷金蟾滑，毛寒玉兔顽。姮娥谩偷药，长寡老中闲。
S寄征士魏员外E:家遁苏门节，清贫粉署官。不矜朝命重，只恨路行难。窗晓鸡谭倦，庭秋蝶梦阑。羡君归未得，还有钓鱼竿。
S萤E:空庭夜未央，点点度西墙。抱影何微细，乘时忽发扬。不思因腐草，便拟倚孤光。若道能通照，车公业肯长。
S早秋宿叶堕所居E:池荷叶正圆，长历报时殚。旷野云蒸热，空庭雨始寒。蝇蚊犹得志，簟席若为安。浮世知谁是，劳歌共一欢。
S蝶E:汉王刀笔精，写尔逼天生。舞巧何妨急，飞高所恨轻。野田黄雀虑，山馆主人情。此物那堪作，庄周梦不成。
S春居E:春风百卉摇，旧国路迢迢。偶病成疏散，因贫得寂寥。倚帘高柳弱，乘露小桃夭。春色常无处，村醪更一瓢。
S轻飙E:轻飙掠晚莎，秋物惨关河。战垒平时少，斋坛上处多。楚虽屈子重，汉亦忆廉颇。不及云台议，空山老薜萝。
S燕E:不必嫌漂露，何妨养羽毛。汉妃金屋远，卢女杏梁高。野迥双飞急，烟晴对语劳。犹胜黄雀在，栖息是蓬蒿。
S陕西晚思E:长途已自穷，此去更西东。树色荣衰里，人心往返中。别情流水急，归梦故山空。莫忘交游分，从来事一同。
S除夜寄张达E:梅花已著眼，竹叶况粘唇。只此留残岁，那堪忆故人。乱罹书不远，衰病日相亲。江浦思归意，明朝又一春。
S遣兴E:青云路不通，归计奈长蒙。老恐医方误，穷忧酒醆空。何堪罹乱后，更入是非中。长短遭讥笑，回头避钓翁。
S莺声E:井上梧桐暗，花间雾露晞。一枝晴复暖，百啭是兼非。金屋梦初觉，玉关人未归。不堪闲日听，因尔又沾衣。
S仿玉台体E:青楼枕路隅，壁甃复椒涂。晚梦通帘柙，春寒逼酒垆。解吟怜芍药，难见恨菖蒲。试问年多少，邻姬亦姓胡。
S狄浦E:晴川倚落晖，极目思依依。野色寒来浅，人家乱后稀。久贫身不达，多病意长违。还有渔舟在，时时梦里归。
S南康道中E:弱冠负文翰，此中听鹿鸣。使君延上榻，时辈仰前程。丹桂竟多故，白云空有情。唯余路旁泪，沾洒向尘缨。
S空城雀E:雀入官仓中，所食能损几。所恨往复频，官仓乃害尔。鱼网不在天，鸟网不张水。饮啄要自然，何必空城里。
S寄洪正师E:寄蹇浑成迹，经年滞杜南。价轻犹有二，足刖已过三。鸡肋曹公忿，猪肝仲叔惭。会应谋避地，依约近禅庵。
S酬高崇节E:旧游虽一梦，别绪忽千般。败草汤陵晚，衰槐楚寺寒。数奇常自愧，时薄欲何干。犹赖君相勉，殷勤贡禹冠。
S边夜E:光景漂如水，生涯转似萍。雁门穷朔路，牛斗故乡星。句尽人谁切，歌终泪自零。夜阑回首算，何处不长亭。
S哭张博士太常E:前辈倏云殁，愧君曾比方。格卑虽不称，言重亦难忘。谏草犹青琐，悲风已白杨。只应移理窟，泉下对真长。
S早登新安县楼E:关城树色齐，往事未全迷。塞路真人气，封门壮士泥。草浓延蝶舞，花密教莺啼。若以鸣为德，鸾皇不及鸡。
S题段太尉庙E:近甸蒙尘日，南梁反正年。飘流茂陵碗，零落太官椽。建纛非降楚，披图异录燕。堪嗟侍中血，不及御衣前。
S庭花E:昨日芳艳浓，开尊几同醉。今朝风雨恶，惆怅人生事。南威病不起，西子老兼至。向晚寂无人，相偎堕红泪。
S寄剡县主簿E:金庭养真地，珠篆会稽官。境胜堪长往，时危喜暂安。洞连沧海阔，山拥赤城寒。他日抛尘土，因君拟炼丹。
S晚泊宿松E:解缆随江流，晚泊古淮岸。归云送春和，繁星丽云汉。春深胡雁飞，人喧水禽散。仰君邈难亲，沈思夜将旦。
S四顶山E:胜景天然别，精神入画图。一山分四顶，三面瞰平湖。过夏僧无热，凌冬草不枯。游人来至此，愿剃发和须。
S星精亭E:星沈万古痕，孤绝势无邻。地窄少留竹，空多剩占云。钓篷和雨看，樵斧带霜闻。莫惜寻常到，清风不负人。
S钓阁E:小阁惬幽寻，周遭万竹森。谁知一沼内，亦有五湖心。钓直鱼应笑，身闲乐自深。晚来春醉熟，香饵任浮沈。
S致孙状元诉醵罚钱E:未识都知面，频输复分钱。苦心事笔砚，得志助花钿。徒步求秋赋，持杯给暮饘。力微多谢病，非不奉同年。
S题玉芝双奉院E:入门如洞府，花木与时稀。夜坐山当户，秋吟叶满衣。犬随童子出，鸟避俗人飞。至药应将熟，年年火气微。
S宿麻平驿E:及到怡情处，暂忘登陟劳。青山看不厌，明月坐来高。犬为孤村吠，猿因冷木号。微吟还独酌，多兴忆同袍。
S苇丛E:得地自成丛，那因种植功。有花皆吐雪，无韵不含风。倒影翘沙鸟，幽根立水虫。萧萧寒雨夜，江汉思无穷。
S郊居E:村前村后树，寓赏有余情。青麦路初断，紫花田未耕。雉声闻不到，山势望犹横。寂寞春风里，吟酣信马行。
S杏花E:团雪上晴梢，红明映碧寥。店香风起夜，村白雨休朝。静落犹和蒂，繁开正蔽条。澹然闲赏久，无以破妖娆。
S春鸠E:村南微雨新，平绿净无尘。散睡桑条暖，闲鸣屋脊春。远闻和晓梦，相应在诸邻。行乐花时节，追飞见亦频。
S旅舍早起E:迹暗心多感，神疲梦不游。惊舟同厌夜，独树对悲秋。晚角和人战，残星入汉流。门前早行子，敲镫唱离忧。
S夜坐示友E:夜久烛花落，凄声生远林。有怀嫌会浅，无事又秋深。黄叶归田梦，白头行路吟。山中亦可乐，不似此同襟。
S梅亭E:东海穷诗客，西风古驿亭。发从残岁白，山入故乡青。世事徒三窟，儿曹且一经。丁宁速赊酒，煮栗试砂瓶。
S岁除E:索索风搜客，沈沈雨洗年。残林生猎迹，归鸟避窑烟。节物杯浆外，溪山鬓影前。行藏都未定，笔砚或能捐。
S咏月E:阴盛此宵中，多为雨与风。坐无风雨至，看与雪霜同。抱湿离遥海，倾寒向远空。年年不相值，还似道难通。
S闻应德茂先离棠溪E:落日芦花雨，行人谷树村。青山时问路，红叶自知门。苜蓿穷诗味，芭蕉醉墨痕。端知弃城市，经席许频温。
S寄同上人E:高高山顶寺，更有最高人。定起松鸣屋，吟圆月上身。云藏三伏热，水散百溪津。曾乞兰花供，无书又过春。
S夜坐E:愁鬓丁年白，寒灯丙夜青。不眠惊戍鼓，久客厌邮铃。汹汹城喷海，疏疏屋漏星。十年穷父子，相守慰飘零。
S题证道寺E:弯环青径斜，自是野僧家。满涧洗岩液，插天排石牙。炉寒余柏子，架静落藤花。记得逃兵日，门多贵客车。
S宿赵gj别业E:溪山兵后县，风雪旅中人。迫夜愁严鼓，冲寒托软巾。摧藏名字在，疏率馔殽真。今代徐元直，高风自可亲。
S自咏E:白发三千丈，青春四十年。两牙摇欲落，双膝痺如挛。强仕非时彦，无闻惜昔贤。自期终见恶，未忍舍遗编。
S留别E:西入潼关路，何时更盍簪。年来人事改，老去鬓毛侵。花染离筵泪，葵倾报国心。龙潭千尺水，不似别情深。
S客中感怀E:客路三千里，西风两鬓尘。贪名笑吴起，说国叹苏秦。托兴非耽酒，思家岂为莼。可怜今夜月，独照异乡人。
S过三山寺E:三山江上寺，宫殿望岧峣。石径侵高树，沙滩半种苗。一僧归晚日，群鹭宿寒潮。遥听风铃语，兴亡话六朝。
S望夫石E:江上见危矶，人形立翠微。妾来终日望，夫去几时归。明月空悬镜，苍苔漫补衣。可怜双泪眼，千古断斜晖。
S过湖口E:江湖分两路，此地是通津。云净山浮翠，风高浪泼银。人行俱是客，舟住即为邻。俯仰烟波内，蜉蝣寄此身。
S夜泊东溪有怀E:水昏天色晚，崖下泊行舟。独客伤归雁，孤眠叹野鸥。溪声牵别恨，乡梦惹离愁。酒醒推篷坐，凄凉望女牛。
S登庐山E:五老峰巅望，天涯在目前。湘潭浮夜雨，巴蜀暝寒烟。泰华根同峙，嵩衡脉共联。凭虚有仙骨，日月看推迁。
S春残E:景为春时短，愁随别夜长。暂棋宁号隐，轻醉不成乡。风雨曾通夕，莓苔有众芳。落花如便去，楼上即河梁。
S玫瑰E:麝炷腾清燎，鲛纱覆绿蒙。宫妆临晓日，锦段落东风。无力春烟里，多愁暮雨中。不知何事意，深浅两般红。
S题甘露寺E:层阁叠危壁，瑞因千古名。几连扬子路，独倚润州城。云近衔江色，雕高背磬声。僧居上方久，端坐见营营。
S题玄公院E:院深尘自外，如佛值玄公。常迹或非次，志门因得中。衣巾离暑气，床榻向凉风。是事不逾分，只应明德同。
S福州东禅寺E:瓯闽在郊外，师院号东禅。物得居来正，人经论后贤。瓟槽柳塞马，盖地月支綖。鹳鹊尚巢顶，谁堪举世传。
S赠大沩和尚E:大沩清复深，万象影沈沈。有客衣多毳，空门偈胜金。王侯皆作礼，陆子只来吟。我问师心处，师言无处心。
S寄处士方干E:桐庐江水闲，终日对柴关。因想别离处，不知多少山。钓舟春岸泊，庭树晓莺还。莫便求栖隐，桂枝堪恨颜。
S寄塞北张符E:陇树塞风吹，辽城角几枝。霜凝无暂歇，君貌莫应衰。万里平沙际，一行边雁移。那堪朔烟起，家信正相离。
S赠念经僧E:庵前古折碑，夜静念经时。月皎海霞散，露浓山草垂。鬼闻抛故冢，禽听离寒枝。想得天花坠，馨香拂白眉。
S董岭水E:湖州安吉县，门与白云齐。禹力不到处，河声流向西。去衙山色远，近水月光低。中有高人在，沙中曳杖藜。
S早春E:良夜岁应足，严风为变春。遍回寒作暖，通改旧成新。秀树因馨雨，融冰雨泛蘋。韶光不偏党，积渐煦疲民。
S赠双峰山和尚E:峨峨双髻山，瀑布泻云间。尘世自疑水，禅门长去关。茯神松不异，藏宝石俱闲。向此师清业，如何方可攀。
S赠无了禅师E:不学世所惜，是何无了公。灵匡虚院外，虎迹乱山中。昼夜必连去，古今争敢同。禅情岂堪问，问答更无穷。
S王霸坛E:王君上升处，信首古居前。皂树即须朽，白龟应亦全。云间犹一日，尘里已千年。碧色坛如黛，时人谁可仙。
S送梁道士E:旧居桐柏观，归去爱安闲。倒树造新屋，化人修古坛。晚花霜后落，山雨夜深寒。应有同溪客，相寻学炼丹。
S边思E:年高来远戍，白首罢干戎。夜色蓟门火，秋声边塞风。碛浮悲老马，月满引新弓。百战阴山去，唯添上将雄。
S哭陈庾E:系马向山立，一杯聊奠君。野烟孤客路，寒草故人坟。琴韵归流水，诗情寄白云。日斜休哭后，松韵不堪闻。
S宿玉泉寺E:野寺度残夏，空房欲暮时。夜听猿不睡，秋思客先知。竹迥烟生薄，山高月上迟。又登尘路去，难与老僧期。
S题赤城中岩寺E:浮世师休话，晋时灯照岩。禽飞穿静户，藤结入高杉。存没诗千首，废兴经数函。谁知将俗耳，来此避嚣谗。
S塞上行E:秦筑长城在，连云碛气侵。风吹边草急，角绝塞鸿沈。世世征人往，年年战骨深。辽天望乡者，回首尽沾襟。
S玉泉寺E:寺还名玉泉，澄水亦遭贤。物尚犹如此，人争合偶然。溪流云断外，山峻鸟飞还。初日长廊下，高僧正坐禅。
S宿刘温书斋E:不掩盈窗日，天然格调高。凉风移蟋蟀，落叶在离骚。回笔挑灯烬，悬图见海潮。因论三国志，空载几英豪。
S别同志E:所立共寒苦，平生同与游。相看临远水，独自上孤舟。天淡沧浪晚，风悲兰杜秋。前程吟此景，为子上高楼。
S送进士卢棨东归E:灞岸草萋萋，离觞我独携。流年俱老大，失意又东西。晓楚山云满，春吴水树低。到家梅雨歇，犹有子规啼。
S送徐涣端公南归E:青衿离白社，朱绶始言归。此去应多羡，初心尽不违。江帆和日落，越鸟近乡飞。一路春风里，杨花雪满衣。
S送进士许彬E:泗上未休兵，壶关事可惊。流年催我老，远道念君行。残雪临晴水，寒梅发故城。何当食新稻，岁稔又时平。
S秘阁伴直E:秘阁锁书深，墙南列晚岑。吏人同野鹿，庭木似山林。浅井寒芜入，回廊叠藓侵。闲看薛稷鹤，共起五湖心。
S送人游边E:春亦怯边游，此行风正秋。别离逢雨夜，道路向云州。碛树藏城近，沙河漾日流。将军方破虏，莫惜献良筹。
S赠别E:南游曾共游，相别倍相留。行色回灯晓，离声满竹秋。稳眠彭蠡浪，好醉岳阳楼。明日逢佳景，为君成白头。
S南游E:凄凉怀古意，湘浦吊灵均。故国经新岁，扁舟寄病身。山城多晓瘴，泽国少晴春。渐远无相识，青梅独向人。
S寄司勋张员外学士E:平昔偏知我，司勋张外郎。昨来闻俶扰，忧甚欲颠狂。烟暝搔愁鬓，春阴赖酒乡。江楼倚不得，横笛数声长。
S寄边上从事E:男儿怀壮节，何不事嫖姚。高叠观诸寨，全师护大朝。浅山寒放马，乱火夜防苗。下第春愁甚，劳君远见招。
S寄左省韦起居序E:风神何蕴藉，张绪正当年。端简炉香里，濡毫洞案边。饰装无雨备，著述减春眠。旦夕应弥入，银台晓候宣。
S寄怀元秀上人E:悠悠干禄利，草草废渔樵。身世堪惆怅，风骚颇寂寥。高秋期野步，积雨放趋朝。得句如相忆，莎斋且见招。
S寄题方干处士E:山雪照湖水，漾舟湖畔归。松篁调远籁，台榭发清辉。野岫分闲径，渔家并掩扉。暮年诗力在，新句更幽微。
S放朝偶作E:寒极放朝天，欣闻半夜宣。时安逢密雪，日晏得高眠。拥褐同休假，吟诗贺有年。坐来幽兴在，松亚小窗前。
S府中寓止寄赵大谏E:老作含香客，贫无僦舍钱。神州容寄迹，大尹是同年。密迩都忘倦，乖慵益见怜。雪风花月好，中夜便招延。
S寄南浦谪官E:多才翻得罪，天末抱穷忧。白首为迁客，青山绕万州。醉欹梅障晓，歌厌竹枝秋。望阙怀乡泪，荆江水共流。
S寄膳部李郎中昌符E:鄠郊陪野步，早岁偶因诗。自后吟新句，长愁减旧知。静灯微落烬，寒砚旋生澌。夜夜冥搜苦，那能鬓不衰。
S寄前水部贾员外嵩E:谢病别文昌，仙舟向越乡。贵为金马客，雅称水曹郎。白鹭同孤洁，清波共渺茫。相如词赋外，骚雅趣何长。
S寄棋客E:松窗楸局稳，相顾思皆凝。几局赌山果，一先饶海僧。覆图闻夜雨，下子对秋灯。何日无羁束，期君向杜陵。
S赠文士王雄E:知己竟何人，哀君尚苦辛。图书长在手，文学老于身。公道天难废，贞姿世任嗔。小斋松菊静，愿卜子为邻。
S赠富平李宰E:夫君清且贫，琴鹤最相亲。简肃诸曹事，安闲一境人。陵山云里拜，渠路雨中巡。易得连宵醉，千缸石冻春。
S赠尚颜上人E:相寻喜可知，放锡便论诗。酷爱山兼水，唯应我与师。风雷吟不觉，猿鹤老为期。近辈推栖白，其如趣向卑。
S赠泗口苗居士E:岁晏乐园林，维摩契道心。江云寒不散，庭雪夜方深。酒劝渔人饮，诗怜稚子吟。四郊多垒日，勉我舍朝簪。
S哭建州李员外频E:令终归故里，末岁道如初。旧友谁为志，清风岂易书。雨坟生野蕨，乡奠钓江鱼。独夜吟还泣，前年伴直庐。
S久不得张乔消息E:天末去程孤，沿淮复向吴。乱离何处甚，安稳到家无。树尽云垂野，樯稀月满湖。伤心绕村落，应少旧耕夫。
S题嵩高隐者居E:岂易访仙踪，云萝千万重。他年来卜隐，此景愿相容。乱水林中路，深山雪里钟。见君琴酒乐，回首兴何慵。
S贺进士骆用锡登第E:苦辛垂二纪，擢第却沾裳。春榜到春晚，一家荣一乡。题名登塔喜，醵宴为花忙。好是东归日，高槐蕊半黄。
S兴州东池E:南连乳郡流，阔碧浸晴楼。彻底千峰影，无风一片秋。垂杨拂莲叶，返照媚渔舟。鉴貌还惆怅，难遮两鬓羞。
S渠江旅思E:流落复蹉跎，交亲半逝波。谋身非不切，言命欲如何。故楚春田废，穷巴瘴雨多。引人乡泪尽，夜夜竹枝歌。
S曲江E:细草岸西东，酒旗摇水风。楼台在烟杪，鸥鹭下沙中。翠幄晴相接，芳洲夜暂空。何人赏秋景，兴与此时同。
S沙苑E:茫茫信马行，不似近都城。苑吏犹迷路，江人莫问程。聚来千嶂出，落去一川平。日暮客心速，愁闻雁数声。
S潼关道中E:白道晓霜迷，离灯照马嘶。秋风满关树，残月隔河鸡。来往非无倦，穷通岂易齐。何年归故社，披雨剪春畦。
S终南白鹤观E:步步景通真，门前众水分。柽萝诸洞合，钟磬上清闻。古木千寻雪，寒山万丈云。终期扫坛级，来事紫阳君。
S题兴善寺寂上人院E:客来风雨后，院静似荒凉。罢讲蛩离砌，思山叶满廊。腊高兴故疾，炉暖发余香。自说匡庐侧，杉阴半石床。
S池上E:池榭惬幽独，狂吟学解嘲。露荷香自在，风竹冷相敲。丧志嫌孤宦，忘机爱澹交。仙山如有分，必拟访三茅。
S游贵侯城南林墅E:韦杜八九月，亭台高下风。独来新霁后，闲步澹烟中。荷密连池绿，柿繁和叶红。主人贪贵达，清境属邻翁。
S江行E:漂泊病难任，逢人泪满襟。关东多事日，天末未归心。夜雨荆江涨，春云郢树深。殷勤听渔唱，渐次入吴音。
S舟次通泉精舍E:江清如洛汭，寺好似香山。劳倦孤舟里，登临半日间。树凉巢鹤健，岩响语僧闲。更共幽云约，秋随绛帐还。
S水轩E:日日狎沙禽，偷安且放吟。读书老不入，爱酒病还深。歉后为羁客，兵余问故林。杨花满床席，搔首度春阴。
S浔阳姚宰厅作E:县幽公事稀，庭草是山薇。足得招棋侣，何妨著道衣。野泉当案落，汀鹭入衙飞。寺去东林近，多应隔宿归。
S梓潼岁暮E:江城无宿雪，风物易为春。酒美消磨日，梅香著莫人。老吟穷景象，多难损精神。渐有还京望，绵州减战尘。
S咸阳E:咸阳城下宿，往事可悲思。未有谋身计，频迁反正期。冻河孤棹涩，老树叠巢危。莫问今行止，漂漂不自知。
S长安感兴E:徒劳悲丧乱，自古戒繁华。落日狐兔径，近年公相家。可悲闻玉笛，不见走香车。寂寞墙匡里，春阴挫杏花。
S闻所知游樊川有寄E:谁无泉石趣，朝下少同过。贪胜觉程近，爱闲经宿多。片沙留白鸟，高木引青萝。醉把渔竿去，殷勤藉岸莎。
S张谷田舍E:县官清且俭，深谷有人家。一径入寒竹，小桥穿野花。碓喧春涧满，梯倚绿桑斜。自说年来稔，前村酒可赊。
S深居E:吾道有谁同，深居自固穷。殷勤谢绿树，朝夕惠清风。书满闲窗下，琴横野艇中。年来头更白，雅称钓鱼翁。
S端居E:叶叶下高梧，端居失所图。乱离时辈少，风月夜吟孤。旧疾衰还有，穷愁醉暂无。秋光如水国，不语理霜须。
S郊园E:相近复相寻，山僧与水禽。烟蓑春钓静，雪屋夜棋深。雅道谁开口，时风未醒心。溪光何以报，只有醉和吟。
S旅寓洛南村舍E:村落清明近，秋千稚女夸。春阴妨柳絮，月黑见梨花。白鸟窥鱼网，青帘认酒家。幽栖虽自适，交友在京华。
S杏花E:不学梅欺雪，轻红照碧池。小桃新谢后，双燕却来时。香属登龙客，烟笼宿蝶枝。临轩须貌取，风雨易离披。
S水林檎花E:一露一朝新，帘栊晓景分。艳和蜂蝶动，香带管弦闻。笑拟春无力，妆浓酒渐醺。直疑风起夜，飞去替行云。
S蓼花E:蔟蔟复悠悠，年年拂漫流。差池伴黄菊，冷淡过清秋。晚带鸣虫急，寒藏宿鹭愁。故溪归不得，凭仗系渔舟。
S江梅E:江梅且缓飞，前辈有歌词。莫惜黄金缕，难忘白雪枝。吟看归不得，醉嗅立如痴。和雨和烟折，含情寄所思。
S荔枝E:平昔谁相爱，骊山遇贵妃。枉教生处远，愁见摘来稀。晚夺红霞色，晴欺瘴日威。南荒何所恋，为尔即忘归。
S喜秀上人相访E:雪初开一径，师忽扣双扉。老大情相近，林泉约共归。忧荣栖省署，孤僻谢朝衣。他夜松堂宿，论诗更入微。
S夕阳E:夕阳秋更好，敛敛蕙兰中。极浦明残雨，长天急远鸿。僧窗留半榻，渔舸透疏篷。莫恨清光尽，寒蟾即照空。
S摇落E:夜来摇落悲，桑枣半空枝。故国无消息，流年有乱离。霜秦闻雁早，烟渭认帆迟。日暮寒鼙急，边军在雍岐。
S迁客E:离夜闻横笛，可堪吹鹧鸪。雪冤知早晚，雨泣渡江湖。秋树吹黄叶，腊烟垂绿芜。虞翻归有日，莫便哭穷途。
S蔡处士E:无著复无求，平生不解愁。鬻蔬贫洁净，中酒病风流。旨趣陶山相，诗篇沈隐侯。小斋江色里，篱柱系渔舟。
S峡中E:万重烟霭里，隐隐见夔州。夜静明月峡，春寒堆雪楼。独吟谁会解，多病自淹留。往事如今日，聊同子美愁。
S蜀中寓止夏日自贻E:展转欹孤枕，风帏信寂寥。涨江垂螮蝀，骤雨闹芭蕉。道阻归期晚，年加记性销。故人衰飒尽，相望在行朝。
S奔避E:奔避投人远，漂离易感恩。愁髯霜飒飒，病眼泪昏昏。孤馆秋声树，寒江落照村。更闻归路绝，新寨截荆门。
S中秋E:清香闻晓莲，水国雨余天。天气正得所，客心刚悄然。乱兵何日息，故老几人全。此际难消遣，从来未学禅。
S朝谒E:捧日整朝簪，千官一片心。班趋黄道急，殿接紫宸深。威凤回香扆，新莺啭上林。小松含瑞露，春翠易成阴。
S锦浦E:流落夜凄凄，春寒锦浦西。不甘花逐水，可惜雪成泥。病眼嫌灯近，离肠赖酒迷。凭君嘱鹎鵊，莫向五更啼。
S峨嵋山E:万仞白云端，经春雪未残。夏消江峡满，晴照蜀楼寒。造境知僧熟，归林认鹤难。会须朝阙去，只有画图看。
S蜀江有吊E:孟子有良策，惜哉今已而。徒将心体国，不识道消时。折槛未为切，沈湘何足悲。苍苍无问处，烟雨遍江蓠。
S书村叟壁E:草肥朝牧牛，桑绿晚鸣鸠。列岫檐前见，清泉碓下流。春蔬和雨割，社酒向花篘。引我南陂去，篱边有小舟。
S题进士王驾郊居E:前山微有雨，永巷净无尘。牛卧篱阴晚，鸠鸣村意春。时浮应寡合，道在不嫌贫。后径临陂水，菰蒲是切邻。
S题庄严寺休公院E:秋深庭色好，红叶间青松。病客残无著，吾师甚见容。疏钟和细溜，高塔等遥峰。未省求名侣，频于此地逢。
S题兴善寺E:寺在帝城阴，清虚胜二林。藓侵隋画暗，茶助越瓯深。巢鹤和钟唳，诗僧倚锡吟。烟莎后池水，前迹杳难寻。
S宿澄泉兰若E:山半古招提，空林雪月迷。乱流分石上，斜汉在松西。云集寒庵宿，猿先晓磬啼。此心如了了，即此是曹溪。
S送举子下第东归E:夫子道何孤，青云未得途。诗书难舍鲁，山水暂游吴。野绿梅阴重，江春浪势粗。秣陵兵役后，旧业半成芜。
S寄察院李侍御文炬E:古柏间疏篁，清阴在印床。宿郊虔点馔，秋寺静监香。参集行多揖，风仪见即庄。伫闻横擘去，帷集谏书囊。
S中秋夜有怀E:趋驰早晚休，一岁又残秋。若只如今日，何难致白头。沧波归处远，旅舍向边愁。赖见前贤说，穷通不自由。
S寻白石山人涧E:路穷川岛上，果值古仙家。阴洞长鸣磬，石泉寒泛花。莓苔深峭壁，烟霭积层崖。难见囊中术，人间有岁华。
S游头陀寺上方E:高步陟崔嵬，吟闲路惜回。寺从何代有，僧是梵宫来。暮霭连沙积，余霞逼槛开。更期招静者，长啸上方台。
S归山夜发湖中E:广泽去无边，夜程风信偏。疏星遥抵浪，远烧似迎船。响岳猿相次，翻空雁接连。北归家业就，深处更逾年。
S荆山夜泊与亲友遇E:山海两分歧，停舟偶此期。别来何限意，相见却无词。坐永神疑梦，愁多鬓欲丝。趋名易迟晚，此去莫经时。
S北游夜怀E:苦心终是否，舍此复无营。已致归成晚，非缘去有程。馆空吟向月，霜曙坐闻更。住久谁相问，驰羸又独行。
S重经汉南E:分散多如此，人情岂自由。重来看月夕，不似去年秋。息虑虽孤寝，论空未识愁。须同醉乡者，万事付江流。
S湘江E:孤舟方此去，嘉景称于闻。烟尽九峰雪，雨生诸派云。沙寒鸿鹄聚，底极龟鱼分。异日谁为侣，逍遥耕钓群。
S黔中书事E:巴蜀水南偏，山穷塞垒宽。岁时将近腊，草树未知寒。独狖啼朝雨，群牛向暮滩。更闻蛮俗近，烽火不艰难。
S汉南怀友人E:此身西复东，何计此相逢。梦尽吴越水，恨深湘汉钟。积云开去路，曙雪叠前峰。谁即知非旧，怜君忽见容。
S送人下第归江州E:名高不俟召，操赋献君门。偶屈应缘数，他人尽为冤。新春城外路，旧隐水边村。归去无劳久，知音待更论。
S送苏处士归西山E:南游何所为，一箧又空归。守道安清世，无心换白衣。深溪猿共暮，绝顶客来稀。早晚还相见，论诗更及微。
S送李处士归山E:旧山来复去，不与世人论。得道书留箧，忘机酒满尊。溪轩松偃坐，石室水临门。应有频相访，相看坐到昏。
S送新罗客归E:君家沧海外，一别见何因。风土难知教，程途自致贫。浸天波色晚，横吹鸟行春。明发千樯下，应为更远人。
S秋夕送友人归吴E:离心醉岂欢，把酒强相宽。世路须求达，还家亦未安。旅程愁算远，江月坐吟残。莫羡扁舟兴，功成去不难。
S长安逢江南僧E:孤云无定踪，忽到又相逢。说尽天涯事，听残上国钟。问人寻寺僻，乞食过街慵。忆到曾栖处，开门对数峰。
S晚次修路僧E:平尽不平处，尚嫌功未深。应难将世路，便得称师心。高鸟下残照，白烟生远林。更闻清磬发，聊喜缓尘襟。
S湖外送友人游边E:我泛潇湘浦，君行指塞云。两乡天外隔，一径渡头分。雨暗江花老，笳愁陇月曛。不堪来去雁，迢递思离群。
S读段太尉碑E:愤激计潜成，临危岂顾生。只空持一笏，便欲碎长鲸。国已酬徽烈，家犹耸义声。不知青史上，谁可计功名。
S夕次洛阳道中E:秋风吹故城，城下独吟行。高树鸟已息，古原人尚耕。流年川暗度，往事月空明。不复叹岐路，马前尘夜生。
S读方干诗因怀别业E:把君诗一吟，万里见君心。华发新知少，沧洲旧隐深。潮冲虚阁上，山入暮窗沈。忆宿高斋夜，庭枝识海禽。
S题嵩阳隐者E:四十年高梦，生涯指一丘。无人同久住，有鹤对冥修。草杂芝田出，泉和石髓流。更嫌庭树老，疑是世间秋。
S友人问卜见招E:何必问蓍龟，行藏自可期。但逢公道日，即是命通时。乐善知无厌，操心幸不欺。岂能花下泪，长似去年垂。
S江行晚望E:木落曙江晴，寒郊极望平。孤舟三楚去，万里独吟行。鸟占横查立，人当故里耕。十年来复去，不觉二毛生。
S秋夕与友人话别E:怀君非一夕，此夕倍堪悲。华发犹漂泊，沧洲又别离。冷禽栖不定，衰叶堕无时。况值干戈隔，相逢未可期。
S苦吟E:朝吟复暮吟，只此望知音。举世轻孤立，何人念苦心。他乡无旧识，落日羡归禽。况住寒江上，渔家似故林。
S蜀城春E:天涯憔悴身，一望一沾巾。在处有芳草，满城无故人。怀才皆得路，失计自伤春。清镜不能照，鬓毛愁更新。
S春晚怀进士韦澹E:故里花应尽，江楼梦尚残。半生吟欲过，一命达何难。特立珪无玷，相思草有兰。二年春怅望，不似在长安。
S言怀E:干时虽苦节，趋世且无机。及觉知音少，翻疑所业非。青云如不到，白首亦难归。所以沧江上，年年别钓矶。
S秋夜兴上人别E:常时岂不别，此别异常情。南国初闻雁，中原未息兵。暗蛩侵语歇，疏磬入吟清。曾听无生说，辞师话此行。
S秋宿天彭僧舍E:身世两相惜，秋云每独兴。难将尘界事，话向雪山僧。力善知谁许，归耕又未能。此怀平不得，挑尽草堂灯。
S秋夜僧舍闻猿E:哀猿听未休，禅景夜方幽。暂得同僧静，那能免客愁。影摇云外树，声褭月中秋。曾向巴江宿，当时泪亦流。
S过昭君故宅E:以色静胡尘，名还异众嫔。免劳征战力，无愧绮罗身。骨竟埋青冢，魂应怨画人。不堪逢旧宅，寥落对江滨。
S过洛阳故城E:三十世皇都，萧条是霸图。片墙看破尽，遗迹渐应无。野径通荒苑，高槐映远衢。独吟人不问，清冷自呜呜。
S秋夕与友人同会E:章句积微功，星霜二十空。僻应如我少，吟喜得君同。月上僧归后，诗成客梦中。更闻栖鹤警，清露滴青松。
S春日登吴门E:故国望不见，愁襟难暂开。春潮映杨柳，细雨入楼台。静少人同到，晴逢雁正来。长安远于日，搔首独徘徊。
S湘中秋怀迁客E:兰杜晓香薄，汀洲夕露繁。并闻燕塞雁，独立楚人村。雾散孤城上，滩回曙枕喧。不堪逢贾傅，还欲吊湘沅。
S东林愿禅师院E:与世渐无缘，身心独了然。讲销林下日，腊长定中年。磬绝朝斋后，香焚古寺前。非因送小朗，不到虎谿边。
S寄青城山颢禅师E:怀师不可攀，师往杳冥间。林下谁闻法，尘中只见山。终年人不到，尽日鸟空还。曾听无生说，应怜独未还。
S秋夕与王处士话别E:微灯照寂寥，此夕正迢迢。丹桂得已晚，故山归尚遥。虫声移暗壁，月色动寒条。此去如真隐，期君试一瓢。
S喜友人及第E:孤吟望至公，已老半生中。不有同人达，兼疑此道穷。只应才自薄，岂是命难通。尚激抟溟势，期君借北风。
S送僧归天竺E:忽忆曾栖处，千峰近沃州。别来秦树老，归去海门秋。汲带寒汀月，禅邻贾客舟。遥思清兴惬，不厌石林幽。
S牛渚夜泊E:烟老石矶平，袁郎夜泛情。数吟人不遇，千古月空明。人事年年别，春潮日日生。无因逢谢尚，风物自凄清。
S送友人归江南E:渚田芳草遍，共忆故山春。独往沧洲暮，相看白发新。定过林下寺，应见社中人。只恐东归后，难将鸥鸟亲。
S过陶征君隐居E:陶令昔居此，弄琴遗世荣。田园三亩绿，轩冕一铢轻。衰柳自无主，白云犹可耕。不随陵谷变，应只有高名。
S江上旅泊E:汀洲一夜泊，久客半连樯。尽说逢秋色，多同忆故乡。孤冈生晚烧，独树隐回塘。欲问东归路，遥知隔渺茫。
S灞上E:长安名利路，役役古由今。征骑少闲日，绿杨无旧阴。水侵秦甸阔，草接汉陵深。紫阁曾过处，依稀白鸟沈。
S寄舅E:中朝轩冕内，久绝甯家亲。白社同孤立，青云独并伸。致君期折槛，举职在埋轮。须信尧庭草，犹能指佞人。
S赠休粮僧E:闻钟独不斋，何事更关怀。静少人过院，闲从草上阶。生台无鸟下，石路有云埋。为忆禅中旧，时犹梦百崖。
S题绝岛山寺E:绝岛跨危栏，登临到此难。夕阳高鸟过，疏雨一钟残。骇浪摇空阔，灵山厌渺漫。那堪更回首，乡树隔云端。
S读侯道华真人传E:汉皇轻万乘，方士说三丹。不得修心要，翻知出世难。茂陵春竟绿，金掌曙空寒。何似先生去，翩翩逐彩鸾。
S残花E:迟迟傍晓阴，昨夜色犹深。毕竟终须落，堪悲古与今。明年何处见，尽日此时心。蜂蝶无情极，残香更不寻。
S樵者E:行山行采薇，闲翦蕙为衣。避世嫌山浅，逢人说姓稀。有时还独醉，何处掩衡扉。莫看棋终局，溪风晚待归。
S南涧耕叟E:年年南涧滨，力尽志犹存。雨雪朝耕苦，桑麻岁计贫。战添丁壮役，老忆太平春。见说经荒后，田园半属人。
S宿庐山绝顶山舍E:一磴出林端，千峰次第看。长闲如未遂，暂到亦应难。谷树云埋老，僧窗瀑影寒。自嫌心不达，向此梦长安。
S王逸人隐居E:一径入千岑，幽人许重寻。不逢秦世乱，未觉武陵深。石转生寒色，云归带夕阴。却愁危坐久，看尽暝栖禽。
S申州道中E:风紧日凄凄，乡心向此迷。水分平楚阔，山接故关低。客路缘烽火，人家厌鼓鼙。那堪独驰马，江树穆陵西。
S秋宿鹤林寺E:步步入林中，山穷意未穷。偏逢僧话久，转与鹤栖同。烛焰风销尽，兰条露湿空。又须从此别，江上正秋鸿。
S远望E:长为乡思侵，望极即沾襟。不是前山色，能伤愁客心。平芜连海尽，独树隐云深。况复斜阳外，分明有去禽。
S秋晚书怀E:看看秋色晚，又是出门时。白发生非早，青云去自迟。梦唯怀上国，迹不到他岐。以此坚吾道，还无愧已知。
S巴山道中除夜书怀E:迢递三巴路，羁危万里身。乱山残雪夜，孤烛异乡春。渐与骨肉远，转于僮仆亲。那堪正漂泊，明日岁华新。
S早玩雪梅有怀亲属E:北陆候才变，南枝花已开。无人同怅望，把酒独裴回。冻白雪为伴，寒香风是媒。何因逢越使，肠断谪仙才。
S向隅E:守道得途迟，中兼遇乱离。刚肠成绕指，玄发转垂丝。客路少安处，病床无稳时。弟兄消息绝，独敛问隅眉。
S息虑E:息虑狎群鸥，行藏合自由。春寒宜酒病，夜雨入乡愁。道向危时见，官因乱世休。外人相待浅，独说济川舟。
S晨兴E:晓景山河爽，闲居巷陌清。已能消滞念，兼得散余酲。汲水人初起，回灯燕暂惊。放怀殊未足，圆隙已尘生。
S山院避暑E:行乐江郊外，追凉山寺中。静阴生晚绿，寂虑延清风。运塞地维窄，气苏天宇空。何人识幽抱，目送冥冥鸿。
S闲兴E:景寂有玄味，韵高无俗情。他山冰雪解，此水波澜生。影重验花密，滴稀知酒清。忙人常扰扰，安得心和平。
S凄凄E:深将宠辱齐，往往亦凄凄。白日知丹抱，青云有旧蹊。嗜咸凌鲁济，恶洁助泾泥。风雨今如晦，堪怜报晓鸡。
S火蛾E:阳光不照临，积阴生此类。非无惜死心，奈有灭明意。妆穿粉焰焦，翅扑兰膏沸。为尔一伤嗟，自弃非天弃。
S信笔E:春风狂似虎，春浪白于鹅。柳密藏烟易，松长见日多。石崖采芝叟，乡俗摘茶歌。道在无伊郁，天将奈尔何。
S幽独E:幽独起侵晨，山莺啼更早。门巷掩萧条，落花满芳草。烟和魂共远，春与人同老。默默又依依，凄然此怀抱。
S野寺E:野寺看红叶，县城闻捣衣。自怜痴病苦，犹共赏心违。高阁正临夜，前山应落晖。离情在烟鸟，遥入故关飞。
S离家E:八月初长夜，千山第一程。款颜唯有梦，怨泣却无声。祖席诸宾散，空郊匹马行。自怜非达识，局促为浮名。
S草书屏风E:何处一屏风，分明怀素踪。虽多尘色染，犹见墨痕浓。怪石奔秋涧，寒藤挂古松。若教临水畔，字字恐成龙。
S永明禅师房E:景色方妍媚，寻真出近郊。宝香炉上爇，金磬佛前敲。蔓草棱山径，晴云拂树梢。支公禅寂处，时有鹤来巢。
S登楼有题E:暑气檐前过，蝉声树杪交。待潮生浦口，看雨过山坳。才见兰舟动，仍闻桂楫敲。窣云朱槛好，终睹凤来巢。
S雨中E:青桐承雨声，声声何重叠。疏滴下高枝，次打欹低叶。鸟湿更梳翎，人愁方拄颊。独自上西楼，风襟寒帖帖。
S马上见E:骄马锦连钱，乘骑是谪仙。和裙穿玉镫，隔袖把金鞭。去带懵腾醉，归成困顿眠。自怜输厩吏，余暖在香鞯。
S欲去E:粉纭隔窗语，重约蹋青期。总得相逢处，无非欲去时。恨深书不尽，宠极意多疑。惆怅桃源路，惟教梦寐知。
S荷花E:纨扇相欹绿，香囊独立红。浸淫因重露，狂暴是秋风。逸调无人唱，秋塘每夜空。何繇见周昉，移入画屏中。
S春闺二首E:愿结交加梦，因倾潋滟尊。醒来情绪恶，帘外正黄昏。氤氲帐里香，薄薄睡时妆。长吁解罗带，怯见上空床。
S五更E:秋雨五更头，桐竹鸣骚屑。却似残春间，断送花时节。空楼雁一声，远屏灯半灭。绣被拥娇寒，眉山正愁绝。
S信笔E:睡髻休频拢，春眉忍更长。整钗栀子重，泛酒菊花香。绣叠昏金色，罗揉损砑光。有时闲弄笔，亦画两鸳鸯。
S奉和御制E:岳寺清秋霁，宸游永日闲。霓旌森物外，凤吹落人间。玉漱穿城水，屏开对阙山。皆知圣情悦，丽藻洒芳兰。
S题豪家故池E:岁久无泉引，春来仰雨流。萍枯黏朽槛，沙浅露沉舟。照影人何在，持竿客寄游。翛然兴废外，回首谢眠鸥。
S渚宫立春书怀E:春候侵残腊，江芜绿已齐。风高莺啭涩，雨密雁飞低。向日心须在，归朝路欲迷。近闻惊御火，犹及灞陵西。
S寄贯休E:休公何处在，知我宦情无。已似冯唐老，方知武子愚。一身仍更病，双阙又须趋。若得重相见，冥心学半铢。
S秋日渚宫即事E:漠漠澹云烟，秋归泽国天。风高还促燕，雨细未妨蝉。静引荒城望，凉惊旅枕眠。更堪憔悴里，欲泛洞庭船。
S荆州寓居书怀E:一室四无邻，荒郊接古津。幽闲消俗态，摇落露家贫。绝迹思浮海，修书懒寄秦。东西不复问，翻笑泣岐人。
S松江晚泊E:树远天疑尽，江奔地欲随。孤帆落何处，残日更新离。客是凄凉本，情为系滞枝。寸肠无计免，应只楚猿知。
S秋兴E:微雨过菰苇，野居生早凉。襟期渐萧洒，精爽欲飞扬。鱼买罾头活，酒沽船上香。不缘人不用，始道静胜忙。
S端居E:片雨过前汀，端居枕簟清。病魔随暑退，诗思傍凉生。别燕殷勤语，残蝉仿佛鸣。古来悲不尽，况我本多情。
S途中E:一棹归何处，苍茫落照昏。无人应失路，有树始知春。湖岸春耕废，江城战鼓喧。儒冠解相误，学剑尽乘轩。
S西陵夜居E:寒潮落远汀，暝色入柴扃。漏永沈沈静，灯孤的的清。林风移宿鸟，池雨定流萤。尽夜成愁绝，啼蛩莫近庭。
S燕雏E:掠水身犹重，偎风力尚微。瓦苔难定立，檐雨忽喧归。未识重溟远，先愁一叶飞。衔泥在他日，两两占春晖。
S新秋E:白发又经秋，端居海上洲。无机因事发，有涕为时流。新酒乘凉压，残棋隔夜收。公车无路入，同拜老闲侯。
S题越州法华寺E:寺在五峰阴，穿缘一径寻。云藏古殿暗，石护小房深。宿鸟连僧定，寒猿应客吟。上方应见海，月出试登临。
S寒食洛阳道E:路岐无乐处，时节倍思家。彩索飏轻吹，黄鹂啼落花。连乾驰宝马，历禄斗香车。行客胜回首，看看春日斜。
S途中E:柳弱风长在，云轻雨易休。不劳芳草色，更惹夕阳愁。万里独归去，五陵无与游。春心渐伤尽，何处有高楼。
S出潼关E:重门随地险，一径入天开。华岳眼前尽，黄河脚底来。飞轩何满路，丹陛正求才。独我疏慵质，飘然又此回。
S即席E:家住丛台旧，名参绛圃新。醉波疑夺烛，娇态欲沈春。伴雨聊过楚，归云定占秦。桃花正浓暖，争不浪迷人。
S出迟E:园密花藏易，楼深月到难。酒虚留客尽，灯暗远更残。麝想眉间印，鸦知顶上盘。文王之囿小，莫惜借人看。
S送僧归日本国E:沧溟分故国，渺渺泛杯归。天尽终期到，人生此别稀。无风亦骇浪，未午已斜晖。系帛何须雁，金乌日日飞。
S送僧归破山寺E:万里指吴山，高秋杖锡还。别来双阙老，归去片云闲。师在有无外，我婴尘土间。居然本相别，不要惨离颜。
S夏夜有寄E:月上簟如水，轩高帘在钩。竹声寒不夏，蛩思静先秋。偶得清宵兴，方知白日愁。所思何处远，斜汉欲低流。
S春词E:鸾镜长侵夜，鸳衾不识寒。羞多转面语，妒极定睛看。金市旧居近，钿车新造宽。春期莫相误，一日百花残。
S汴上晚泊E:亭上风犹急，桥边月已斜。柳寒难吐絮，浪浊不成花。岐路春三月，园林海一涯。萧然正无寐，夜橹莫咿哑。
S戏E:恨极同填海，情长抵导江。丁香从小结，莲子彻枝双。整髻花当槛，吹灯月在窗。秦台非久计，早晚降霓幢。
S雪中寄卢延让秀才E:苦贫皆共雪，吾子岂同悲。永日应无食，经宵必有诗。渚宫寒过节，华省试临期。努力图西去，休将冻馁辞。
S长安逢故人E:岁暮长安客，相逢酒一杯。眼前闲事静，心里故山来。池影含新草，林芳动早梅。如何不归去，霜鬓共风埃。
S雨夜E:旅夕那禁雨，梅天已思秋。未明孤枕倦，相吊一灯愁。有恋惭沧海，无机奈白头。何人得浓睡，溪上钓鱼舟。
S旅中送迁客E:天南不可去，君去吊灵均。落日青山路，秋风白发人。言危无继者，道在有明神。满目尽胡越，平生何处陈。
S寄尚颜师E:僧中难得静，静得是吾师。到阙不求紫，归山只爱诗。临风翘雪足，向日剃霜髭。自叹眠漳久，双林动所思。
S微雨E:天青织未遍，风急舞难成。粉重低飞蝶，黄沈不语莺。自随春霭乱，还放夕阳明。惆怅池塘上，荷珠点点倾。
S送广利大师东归E:紫殿久沾恩，东归过海门。浮荣知是梦，轻别肯销魂。明发先晨鸟，寒栖入暝猿。蕺山如重到，应老旧云根。
S关东献兵部刘员外E:昨夜星辰动，仙郎近汉关。玳筵吟雪罢，锦帐押春还。已到青云上，应栖绛圃间。临邛有词赋，一为奏天颜。
S途次淮口E:寒流万派碧，南渡见烟光。人向隋宫近，山盘楚塞长。有村皆绿暗，无径不红芳。已带伤春病，如何更异乡。
S咏柳E:自与莺为地，不教花作媒。细应和雨断，轻只爱风裁。好拂锦步障，莫遮铜雀台。灞陵千万树，日暮别离回。
S武牢关遇雨E:泽春关路迥，暮雨细霏霏。带雾昏河浪，和尘重客衣。望中迷去骑，愁里乱斜晖。惆怅家山远，溟蒙湿翠微。
S春寒E:固教梅忍落，体与杏藏娇。已过冬疑剩，将来暖未饶。玉阶残雪在，罗荐暗魂销。莫问王孙事，烟芜正寂寥。
S早发潼关E:天边月初落，马上梦犹残。关树苍苍晓，玉阶澹澹寒。宦游终自苦，身世静堪观。争似山中隐，和云枕碧湍。
S送策上人E:昨来非有意，今去亦无心。阙下抛新院，江南指旧林。瓶添新涧绿，笠卸晚峰阴。八字如相许，终辞尺组寻。
S蛱蝶E:两两自依依，南园烟露微。住时须并住，飞处要交飞。草浅忧惊吹，花残惜晚晖。长交撷芳女，夜梦远人归。
S登途怀友人E:日落野原秀，雨余云物闲。清时正愁绝，高处正跻攀。京洛遥天外，江河战鼓间。孤怀欲谁寄，应望塞鸿还。
S闻蝉E:夏在先催过，秋赊已被迎。自应人不会，莫道物无情。木叶纵未落，鬓丝还易生。西风正相乱，休上夕阳城。
S闲居即事E:衰柳迷隋苑，衡门啼暮鸦。茅厨烟不动，书牖日空斜。悔下东山石，贫于南阮家。沈忧损神虑，萱草自开花。
S赵氏北楼E:殷勤赵公子，良夜竟相留。朗月生东海，仙娥在北楼。酒阑珠露滴，歌迥石城秋。本为愁人设，愁人到晓愁。
S喜杜荀鹤及第E:深岩贫复病，榜到见君名。贫病浑如失，山川顿觉清。一春新酒兴，四海旧诗声。日使能吟者，西来步步轻。
S夏雨E:非惟消旱暑，且喜救生民。天地如蒸湿，园林似却春。洗风清枕簟，换夜失埃尘。又作丰年望，田夫笑向人。
S江上雨E:非不欲前去，此情非自由。星辰照何处，风雨送凉秋。寒锁空江梦，声随黄叶愁。萧萧犹未已，早晚去蘋洲。
S塞上E:空迹昼苍茫，沙腥古战场。逢春多霰雪，生计在牛羊。冷角吹乡泪，干榆落梦床。从来山水客，谁谓到渔阳。
S奉试麦垄多秀色E:南陌生岐穗，农家乐事多。塍畦交茂绿，苗实际清和。日布玲珑影，风翻浩荡波。来牟知帝力，含哺有衢歌。
S访道者不遇E:寂寂白云门，寻真不遇真。只应松上鹤，便是洞中人。药圃花香异，沙泉鹿迹新。题诗留姓字，他日此相亲。
S送人游吴E:君到姑苏见，人家尽枕河。古宫闲地少，水港小桥多。夜市卖菱藕，春船载绮罗。遥知未眠月，乡思在渔歌。
S送陈昈归麻川E:麻川清见底，似入武陵溪。两岸山相向，三春鸟乱啼。酒旗和柳动，僧屋与云齐。即此吾乡路，怀君梦不迷。
S出山E:病眼看春榜，文场公道开。朋人登第尽，白发出山来。处世曾无过，惟天合是媒。长安不觉远，期遂一名回。
S浙中逢诗友E:到处有同人，多为赋与文。诗中难得友，湖畔喜逢君。冻把城根雪，风开岳面云。苦吟吟不足，争忍话离群。
S送友游吴越E:去越从吴过，吴疆与越连。有园多种橘，无水不生莲。夜市桥边火，春风寺外船。此中偏重客，君去必经年。
S出常山界使回有寄E:自小即南北，未如今日离。封疆初尽处，人使却回时。开口有所忌，此心无以为。行行复垂泪，不称是男儿。
S经废宅E:人生当贵盛，修德可延之。不虑有今日，争教无破时。藓斑题字壁，花发带巢枝。何况蒿原上，荒坟与折碑。
S登天台寺E:一到天台寺，高低景旋生。共僧岩上坐，见客海边行。野色人耕破，山根浪打鸣。忙时向闲处，不觉有闲情。
S途中春E:马上览春色，丈夫惭泪垂。一生看却老，五字未逢知。酒力不能久，愁根无可医。明年到今日，公道与谁期。
S赠欧阳明府E:贤宰宰斯邑，政闻闾里间。都缘民讼少，长觉吏徒闲。帆落樽前浦，钟鸣枕上山。回舟却惆怅，数宿钓鱼湾。
S赠临上人E:不计禅兼律，终须入悟门。解空非有自，所得是无言。眼豁浮生梦，心澄大道源。今来习师者，多锁教中猿。
S别衡州牧E:朝别使君门，暮投江上村。从来无旧分，临去望何恩。行计自不定，此心谁与论。秋猿叫寒月，只欲断人魂。
S送人游江南E:满酌劝君酒，劝君君莫辞。能禁几度别，即到白头时。晚岫无云蔽，春帆有燕随。男儿两行泪，不欲等闲垂。
S游茅山E:步步入山门，仙家鸟径分。渔樵不到处，麋鹿自成群。石面迸出水，松头穿破云。道人星月下，相次礼茅君。
S读友人诗卷E:冰齿味瑶轴，只应神鬼知。坐当群静后，吟到月沈时。雪峡猿声健，风柽鹤立危。篇篇一字字，谁复更言诗。
S寄从叔E:三族不当路，长年犹布衣。苦吟天与性，直道世将非。雁夜愁痴坐，渔乡老忆归。为儒皆可立，自是拙时机。
S寄李溥E:如我如君者，不妨身晚成。但从时辈笑，自得古人情。共莫更初志，俱期立后名。男儿且如此，何用叹平生。
S郊居即事投李给事E:无禄奉晨昏，闲居几度春。江湖苦吟士，天地最穷人。书剑同三友，蓬蒿外四邻。相知不相荐，何以自谋身。
S寄诗友E:别来春又春，相忆喜相亲。与我为同志，如君能几人。何时吟得力，渐老事关身。惟有前溪水，年年濯客尘。
S题田翁家E:田翁真快活，婚嫁不离村。州县供输罢，追随鼓笛喧。盘飧同老少，家计共田园。自说身无事，应官有子孙。
S长安冬日E:近腊饶风雪，闲房冻坐时。书生教到此，天意转难知。吟苦猿三叫，形枯柏一枝。还应公道在，未忍与山期。
S霁后登唐兴寺水阁E:一雨三秋色，萧条古寺间。无端登水阁，有处似家山。白日生新事，何时得暂闲。将知老僧意，未必恋松关。
S山中寄友人E:深山多隙地，无力及耕桑。不是营生拙，都缘觅句忙。破窗风翳烛，穿屋月侵床。吾友应相笑，辛勤道未光。
S自述E:四海欲行遍，不知终遇谁。用心常合道，出语或伤时。拟作闲人老，惭无识者嗤。如今已无计，只得苦于诗。
S秋宿山馆E:山馆坐待晓，夜长吟役神。斜风吹败叶，寒烛照愁人。蕴蓄天然性，浇讹世恶真。男儿出门志，不独为谋身。
S赠老僧E:众僧尊夏腊，灵岳遍曾登。度水手中杖，行山溪畔藤。心空默是印，眉白雪为棱。自得巡方道，栖禅老未能。
S雪中别诗友E:酒寒无小户，请满酌行杯。若待雪消去，自然春到来。出城人迹少，向暮鸟声哀。未遇应关命，侯门处处开。
S题岳麓寺E:一簇楚江山，江山胜此难。觅人来画取，到处得吟看。鹤隐松声尽，鱼沈槛影寒。自知心未了，闲话亦多端。
S题唐兴寺小松E:虽小天然别，难将众木同。侵僧半窗月，向客满襟风。枝拂行苔鹤，声分叫砌虫。如今未堪看，须是雪霜中。
S与友人话别E:客路行多少，干人无易颜。未成终老计，难致此身闲。月兔走入海，日乌飞出山。流年留不得，半在别离间。
S赠庐岳隐者E:自见来如此，未尝离洞门。结茅遮雨雪，采药给晨昏。古树藤缠杀，春泉鹿过浑。悠悠无一事，不似属乾坤。
S怀紫阁隐者E:紫阁白云端，云中有地仙。未归蓬岛上，犹隐国门前。洞口人无迹，花阴鹿自眠。焚香赋诗罢，星月冷遥天。
S题会上人院E:鼓角城中寺，师居日得闲。必能行大道，何用在深山。破衲新添线，空门夜不关。心知与眼见，终取到无间。
S送友人牧江州E:本国兵戈后，难官在此时。远分天子命，深要使君知。但遂生灵愿，当应雨露随。江山胜他郡，闲赋庾楼诗。
S辞座主侍郎E:一饭尚怀感，况攀高桂枝。此恩无报处，故国远归时。只恐兵戈隔，再趋门馆迟。茅堂拜亲后，特地泪双垂。
S别从叔E:立马不忍上，醉醒天气寒。都缘在门易，直似别家难。世路既如此，客心须自宽。江村亦饥冻，争及问长安。
S经贾岛墓E:谪宦自麻衣，衔冤至死时。山根三尺墓，人口数联诗。仙桂终无分，皇天似有私。暗松风雨夜，空使老猿悲。
S秋夜晚泊E:一望一苍然，萧骚起暮天。远山横落日，归鸟度平川。家是去秋别，月当今夕圆。渔翁似相伴，彻晓苇丛边。
S送舍弟E:我受羁栖惯，客情方细知。好看前路事，不比在家时。勉汝言须记，闻人善即师。旅中无废业，时作一篇诗。
S经九华费征君墓E:凡吊先生者，多伤荆棘间。不知三尺墓，高却九华山。天地有何外，子孙无亦闲。当时若征起，未必得身还。
S溪居叟E:溪翁居静处，溪鸟入门飞。早起钓鱼去，夜深乘月归。见君无事老，觉我有求非。不说风霜苦，三冬一草衣。
S与友人对酒吟E:凭君满酌酒，听我醉中吟。客路如天远，侯门似海深。新坟侵古道，白发恋黄金。共有人间事，须怀济物心。
S送僧E:道了亦未了，言闲今且闲。从来无住处，此去向何山。片石树阴下，斜阳潭影间。请师留偈别，恐不到人寰。
S送九华道士游茅山E:忽起地仙兴，飘然出旧山。于身无切事，在世有余闲。日月浮生外，乾坤大醉间。故园华表上，谁得见君还。
S寄舍弟E:世乱信难通，乡心日万重。弟兄皆向善，天地合相容。大野阴云重，连城杀气浓。家山白云里，卧得最高峰。
S寄顾云E:省得前年别，蘋洲旅馆中。乱离身不定，彼此信难通。侯国兵虽敛，吾乡业已空。秋来忆君梦，夜夜逐征鸿。
S望远E:门前通大道，望远上高台。落日人行尽，穷边信不来。还闻战得胜，未见敕招回。却入机中坐，新愁织不开。
S赠秋浦金明府长E:倚郭难为宰，非君即有私。惟凭野老口，不立政声碑。苦甚求名日，贫于未选时。溪山竟如此，利得且吟诗。
S乱后山中作E:自从天下乱，日晚别庭闱。兄弟团圞乐，羁孤远近归。文章甘世薄，耕种喜山肥。直待中兴后，方应出隐扉。
S旅寓书事E:日日惊身事，凄凄欲断魂。时清不自立，发白傍谁门。中路残秋雨，空山一夜猿。公卿得见面，怀抱细难言。
S舟行晚泊江上寺E:久劳风水上，禅客喜相依。挂衲虽无分，修心未觉非。日沈山虎出，钟动寺禽归。月上潮平后，谈空渐入微。
S泗上客思E:痛饮复高歌，愁终不奈何。家山随日远，身事逐年多。没雁云横楚，兼蝉柳夹河。此心闲未得，到处被诗磨。
S寄同人E:尽与贫为患，唯余即不然。四方无静处，百口度荒年。白发生闲事，新诗出数联。时情竟如此，不免却归田。
S送青阳李明府E:善政无惭色，吟归似等闲。惟将六幅绢，写得九华山。求理头空白，离京债未还。仍闻猿与鹤，都在一船间。
S将游湘湖有作E:一家相别意，不得不潸然。远作南方客，初登上水船。岳钟思冷梦，湘月少残篇。便有归来计，风波亦隔年。
S送姚庭珪E:脱衣将换酒，对酌话何之。雨后秋萧索，天涯晚别离。人生无此恨，鬓色不成丝。未得重相见，看君马上诗。
S投李大夫E:自小僻于诗，篇篇恨不奇。苦吟无暇日，华发有多时。进取门难见，升沈命未知。秋风夜来急，还恐到京迟。
S贻里中同志E:乡里为儒者，唯君见我心。诗书常共读，雨雪亦相寻。贫贱志气在，子孙交契深。古人犹晚达，况未鬓霜侵。
S维扬逢诗友张乔E:天下方多事，逢君得话诗。直应吾道在，未觉国风衰。生计吟消日，人情醉过时。雅篇三百首，留作后来师。
S秋晨有感E:木叶落时节，旅人初梦惊。钟才枕上尽，事已眼前生。吟发不长黑，世交无久情。且将公道约，未忍便归耕。
S秋日山中寄李处士E:吾辈道何穷，寒山细雨中。儿童书懒读，果栗树将空。言论关时务，篇章见国风。升平犹可用，应不废为公。
S晚泊金陵水亭E:江亭当废国，秋景倍萧骚。夕照残荒垒，寒潮涨古濠。就田看鹤劣，隔水见僧高。无限前朝事，醒吟易觉劳。
S山中贻同志E:君贫我亦贫，为善喜为邻。到老如今日，无心愧古人。闭门非傲世，守道是谋身。别有同山者，其如未可亲。
S秋日怀九华旧居E:吾道在五字，吾身宁陆沈。凉生中夜雨，病起故山心。烛共寒酸影，蛩添苦楚吟。何当遂归去，一径入松林。
S江岸秋思E:驱马傍江行，乡愁步步生。举鞭挥柳色，随手失蝉声。秋稼缘长道，寒云约古城。家贫遇丰岁，无地可归耕。
S哭刘德仁E:贾岛还如此，生前不见春。岂能诗苦者，便是命羁人。家事因吟失，时情碍国亲。多应衔恨骨，千古不为尘。
S下第东归别友人E:不得同君住，当春别帝乡。年华落第老，岐路出关长。芳草缘流水，残花向夕阳。怀亲暂归去，非是钓沧浪。
S送人宰吴县E:海涨兵荒后，为官合动情。字人无异术，至论不如清。草履随船卖，绫梭隔水鸣。唯持古人意，千里赠君行。
S读友人诗E:君诗通大雅，吟觉古风生。外却浮华景，中含教化情。名应高日月，道可润公卿。莫以孤寒耻，孤寒达更荣。
S登山寺E:山半一山寺，野人秋日登。就中偏爱石，独上最高层。有果猿攀树，无斋鸽看僧。儒门自多事，来此复何能。
S辞九江李郎中入关E:帝里无相识，何门迹可亲。愿开言重口，荐与分深人。卷许新诗出，家怜旧业贫。今从九江去，应免更迷津。
S江南逢李先辈E:李杜复李杜，彼时逢此时。干戈侵帝里，流落向天涯。岁月消于酒，平生断在诗。怀才不得志，只恐满头丝。
S秋日寄吟友E:闲坐细思量，唯吟不可忘。食无三亩地，衣绝一株桑。蝉树生寒色，渔潭落晓光。青云旧知己，未许钓沧浪。
S江上与从弟话别E:相逢尽说归，早晚遂归期。流水多通处，孤舟少住时。干人不得已，非我欲为之。及此终无愧，其如道在兹。
S赠聂尊师E:诗道将仙分，求之不可求。非关从小学，应是数生修。蟾桂云梯折，鳌山鹤驾游。他年两成事，堪喜是邻州。
S寄益阳武灌明府E:县称诗人理，无嫌日寂寥。溪山入城郭，户口半渔樵。月满弹琴夜，花香漉酒朝。相思不相见，烟水路迢迢。
S湘中秋日呈所知E:四海无寸土，一生惟苦吟。虚垂异乡泪，不滴别人心。雨色凋湘树，滩声下塞禽。求归归未得，不是掷光阴。
S苦吟E:世间何事好，最好莫过诗。一句我自得，四方人已知。生应无辍日，死是不吟时。始拟归山去，林泉道在兹。
S闽中别所知E:触目生归思，那堪路七千。腊中离此地，马上见明年。郡邑溪山巧，寒暄日月偏。自疑双鬓雪，不似到南天。
S塞上伤战士E:战士说辛勤，书生不忍闻。三边远天子，一命信将军。野火烧人骨，阴风卷阵云。其如禁城里，何以重要勋。
S春日访独孤处士E:地僻春来静，深宜长者居。好花都待晚，修竹不妨疏。雁入湘江食，人侵晓色锄。似君无学处，头白道如初。
S哭友人E:病向名场得，终为善误身。无儿承后嗣，有女托何人。葬礼难求备，交情好者贫。惟余旧文集，一览一沾巾。
S新栽竹E:劚破苍苔色，因栽十数茎。窗风从此冷，诗思当时清。酒入杯中影，棋添局上声。不同桃与李，潇洒伴书生。
S送吴蜕下第入蜀E:下第言之蜀，那愁举别杯。难兄方在幕，上相复怜才。鸟径盘春霭，龙湫发夜雷。临邛无久恋，高桂待君回。
S乱后归山E:乱世归山谷，征鼙喜不闻。诗书犹满架，弟侄未为军。山犬眠红叶，樵童唱白云。此心非此志，终拟致明君。
S春日闲居即事E:未得青云志，春同秋日情。花开如叶落，莺语似蝉鸣。道合和贫守，诗堪与命争。饥寒是吾事，断定不归耕。
S秋宿栖贤寺怀友人E:一宿三秋寺，闲忙与晓分。细泉山半落，孤客夜深闻。鹤去巢盛月，龙潜穴拥云。苦吟方见景，多恨不同君。
S乱后再逢汪处士E:如君真道者，乱世有闲情。每别不知处，见来长后生。药非因病服，酒不为愁倾。笑我于身苦，吟髭白数茎。
S山中喜与故交宿话E:远地能相访，何惭事力微。山中深夜坐，海内故交稀。村酒沽来浊，溪鱼钓得肥。贫家只如此，未可便言归。
S观棋E:对面不相见，用心同用兵。算人常欲杀，顾己自贪生。得势侵吞远，乘危打劫赢。有时逢敌手，当局到深更。
S送人宰德清E:乱世人多事，耕桑或失时。不闻宽赋敛，因此转流离。天意未如是，君心无自欺。能依四十字，可立德清碑。
S寄窦处士E:漳水醉中别，今来犹未醒。半生因酒废，大国几时宁。海畔将军柳，天边处士星。游人不可见，春入乱山青。
S赠李蒙叟E:在我成何事，逢君更劝吟。纵饶不得力，犹胜别劳心。凡事有兴废，诗名无古今。百年能几日，忍不惜光阴。
S乱后送友人归湘中E:家枕三湘岸，门前即钓矶。渔竿壮岁别，鹤发乱时归。岳暖无猿叫，江春有燕飞。平生书剑在，莫便学忘机。
S逢道者神和子E:珍重神和子，闻名五十年。童颜终不改，绿发尚依然。酒里消闲日，人间作散仙。长生如可慕，相逐隐林泉。
S送友人归闽E:东南归思切，把酒且留连。再会知何处，相看共黯然。猿啼梨岭路，月白建溪船。莫恋家乡住，酬身在少年。
S代寄边人E:君去不来久，悠悠昏又明。片心因卜解，残梦过桥惊。圣泽如垂饵，沙场会息兵。凉风当为我，一一送砧声。
S游九鲤湖E:汗漫乘春至，林峦雾雨生。洞莓黏屐重，岩雪溅衣轻。窟宅分三岛，烟霞接五城。却怜饶药物，欲辨不知名。
S章台夜思E:清瑟怨遥夜，绕弦风雨哀。孤灯闻楚角，残月下章台。芳草已云暮，故人殊未来。乡书不可寄，秋雁又南回。
S延兴门外作E:芳草五陵道，美人金犊车。绿奔穿内水，红落过墙花。马足倦游客，鸟声欢酒家。王孙归去晚，宫树欲栖鸦。
S刘得仁墓E:至公遗至艺，终抱至冤沈。名有诗家业，身无戚里心。桂和秋露滴，松带夜风吟。冥寞知春否，坟蒿日已深。
S梁氏水斋E:独醉任腾腾，琴棋亦自能。卷帘山对客，开户犬迎僧。看蚁移苔穴，闻蛙落石层。夜窗风雨急，松外一庵灯。
S曲池作E:细雨曲池滨，青袍草色新。咏诗行信马，载酒喜逢人。性为无机率，家因守道贫。若无诗自遣，谁奈寂寥春。
S嘉会里闲居E:岂知城阙内，有地出红尘。草占一方绿，树藏千古春。马嘶游寺客，犬吠探花人。寂寂无钟鼓，槐行接紫宸。
S夏夜E:傍水迁书榻，开襟纳夜凉。星繁愁昼热，露重觉荷香。蛙吹鸣还息，蛛罗灭又光。正吟秋兴赋，桐景下西墙。
S早发E:早雾浓于雨，田深黍稻低。出门鸡未唱，过客马频嘶。树色遥藏店，泉声暗傍畦。独吟三十里，城月尚如珪。
S村居书事E:年年耕与钓，鸥鸟已相依。砌长苍苔厚，藤抽紫蔓肥。风莺移树啭，雨燕入楼飞。不觉春光暮，绕篱红杏稀。
S宿山家E:山行侵夜到，云窦一星灯。草动蛇寻穴，枝摇鼠上藤。背风开药灶，向月展渔罾。明日前溪路，烟萝更几层。
S览萧必先卷E:满轴编新句，翛然大雅风。名因五字得，命合一言通。景尽才难尽，吟终意未终。似逢曹与谢，烟雨思何穷。
S和人岁宴旅舍见寄E:积雪满前除，寒光夜皎如。老忧新岁近，贫觉故交疏。意合论文后，心降得句初。莫言常郁郁，天道有盈虚。
S对酒赋友人E:多病仍多感，君心自我心。浮生都是梦，浩叹不如吟。白雪篇篇丽，清酤盏盏深。乱离俱老大，强醉莫沾襟。
S颍阳县E:琴堂连少室，故事即仙踪。树老风声壮，山高腊候浓。雪多庭有鹿，县僻寺无钟。何处留诗客，茆檐倚后峰。
S和元秀才别业书事E:僻居春事好，水曲乱花阴。浪过河移岸，雏成鸟别林。绿钱榆贯重，红障杏篱深。莫饮宜城酒，愁多醉易沈。
S纪村事E:绿蔓映双扉，循墙一径微。雨多庭果烂，稻熟渚禽肥。酿酒迎新社，遥砧送暮晖。数声牛上笛，何处饷田归。
S题许仙师院E:地古多乔木，游人到且吟。院开金锁涩，门映绿篁深。山色不离眼，鹤声长在琴。往来谁与熟，乳鹿住前林。
S不寐E:不寐天将晓，心劳转似灰。蚊吟频到耳，鼠斗竞缘台。户闇知蟾落，林喧觉雨来。马嘶朝客过，知是禁门开。
S赠武处士E:一身唯一室，高静若僧家。扫地留疏影，穿池浸落霞。绿萝临水合，白道向村斜。卖药归来醉，吟诗倚钓查。
S哭麻处士E:却到歌吟地，闲门草色中。百年流水尽，万事落花空。繐帐扃秋月，诗楼锁夜虫。少微何处堕，留恨白杨风。
S和友人E:闭门同隐士，不出动经时。静阅王维画，闲翻褚胤棋。落泉当户急，残月下窗迟。却想从来意，谯周亦自嗤。
S春愁E:寓思本多伤，逢春恨更长。露沾湘竹泪，花堕越梅妆。睡怯交加梦，闲倾潋滟觞。后庭人不到，斜月上松篁。
S晚春E:花开疑乍富，花落似初贫。万物不如酒，四时唯爱春。峨峨秦氏髻，皎皎洛川神。风月应相笑，年年醉病身。
S润州显济阁晓望E:清晓水如镜，隔江人似鸥。远烟藏海岛，初日照扬州。地壮孙权气，云凝庾信愁。一篷何处客，吟凭钓鱼舟。
S寓言E:为儒逢世乱，吾道欲何之。学剑已应晚，归山今又迟。故人三载别，明月两乡悲。惆怅沧江上，星星鬓有丝。
S哭同舍崔员外E:却到同游地，三年一电光。池塘春草在，风烛故人亡。祭罢泉声急，斋余磬韵长。碧天应有恨，斜日吊松篁。
S过当涂县E:客过当涂县，停车访旧游。谢公山有墅，李白酒无楼。采石花空发，乌江水自流。夕阳谁共感，寒鹭立汀洲。
S镊白E:白发太无情，朝朝镊又生。始因丝一缕，渐至雪千茎。不避佳人笑，唯惭稚子惊。新年过半百，犹叹未休兵。
S遣兴E:如幻如泡世，多愁多病身。乱来知酒圣，贫去觉钱神。异国清明节，空江寂寞春。声声林上鸟，唤我北归秦。
S建昌渡暝吟E:月照临官渡，乡情独浩然。鸟栖彭蠡树，月上建昌船。市散渔翁醉，楼深贾客眠。隔江何处笛，吹断绿杨烟。
S岁除对王秀才作E:我惜今宵促，君愁玉漏频。岂知新岁酒，犹作异乡身。雪向寅前冻，花从子后春。到明追此会，俱是隔年人。
S酒渴爱江清E:酒渴何方疗，江波一掬清。泻瓯如练色，漱齿作泉声。味带他山雪，光含白露精。只应千古后，长称伯伦情。
S南游富阳江中作E:南去又南去，此行非自期。一帆云作伴，千里月相随。浪迹花应笑，衰容镜每知。乡园不可问，禾黍正离离。
S婺州水馆重阳日作E:异国逢佳节，凭高独若吟。一杯今日醉，万里故园心。水馆红兰合，山城紫菊深。白衣虽不至，鸥鸟自相寻。
S避地越中作E:避世移家远，天涯岁已周。岂知今夜月，还是去年愁。露果珠沈水，风萤烛上楼。伤心潘骑省，华发不禁秋。
S信州溪岸夜吟作E:夜倚临溪店，怀乡独苦吟。月当山顶出，星倚水湄沈。雾气渔灯冷，钟声谷寺深。一城人悄悄，琪树宿仙禽。
S齐安郡E:弥棹齐安郡，孤城百战残。傍村林有虎，带郭县无官。暮角梅花怨，清江桂影寒。黍离缘底事，撩我起长叹。
S寄江南诸弟E:万里逢归雁，乡书忍泪封。吾身不自保，尔道各何从。性拙唯多蹇，家贫半为慵。只思溪影上，卧看玉华峰。
S虚席E:一闭香闺后，罗衣尽施僧。鼠偷筵上果，蛾扑帐前灯。土蚀钗无凤，尘生镜少菱。有时还影响，花叶曳香缯。
S旧居E:芳草又芳草，故人杨子家。青云容易散，白日等闲斜。皓质留残雪，香魂逐断霞。不知何处笛，一夜叫梅花。
S岁晏同左生作E:岁暮乡关远，天涯手重携。雪埋江树短，云压夜城低。宝瑟湘灵怨，清砧杜魄啼。不须临皎镜，年长易凄凄。
S秋霁晚景E:秋霁禁城晚，六街烟雨残。墙头山色健，林外鸟声欢。翘日楼台丽，清风剑佩寒。玉人襟袖薄，斜凭翠阑干。
S少年行E:五陵豪客多，买酒黄金盏。醉下酒家楼，美人双翠幰。挥剑邯郸市，走马梁王苑。乐事殊未央，年华已云晚。
S闺月E:明月照前除，烟华蕙兰湿。清风行处来，白露寒蝉急。美人情易伤，暗上红楼立。欲言无处言，但向姮娥泣。
S闺怨E:戚戚彼何人，明眸利于月。啼妆晓不干，素面凝香雪。良人去淄右，镜破金簪折。空藏兰蕙心，不忍琴中说。
S妾薄命E:薄命头欲白，频年嫁不成。秦娥未十五，昨夜事公卿。岂有机杼力，空传歌舞名。妾专修妇德，媒氏却相轻。
S湘妃怨E:舜欲省蛮陬，南巡非逸游。九江沉白日，二女泣沧洲。目极楚云断，恨深湘水流。至今闻鼓瑟，咽绝不胜愁。
S短歌E:物候来相续，新蝉送晚莺。百年休倚赖，一梦甚分明。金鼎神仙隐，铜壶昼夜倾。不如早立德，万古有其名。
S御沟水E:一带御沟水，绿槐相荫清。此中涵帝泽，无处濯尘缨。鸟道来虽险，龙池到自平。朝宗本心切，愿向急流倾。
S塞上曲E:岁岁但防虏，西征早晚休。匈奴不系颈，汉将但封侯。夕照低烽火，寒笳咽戍楼。燕然山上字，男子见须羞。
S长安道E:晓鼓人已行，暮鼓人未息。梯航万国来，争先贡金帛。不问贤与愚，但论官与职。如何贫书生，只献安边策。
S洛阳道E:喧喧洛阳路，奔走争先步。唯恐著鞭迟，谁能更回顾。覆车虽在前，润屋何曾惧。贤哉只二疏，东门挂冠去。
S度关山E:只领千馀骑，长驱碛邑间。云州多警急，雪夜度关山。石响铃声远，天寒弓力悭。秦楼休怅望，不日凯歌还。
S出自蓟北门行E:蓟北连极塞，塞色昼冥冥。战地骸骨满，长时风雨腥。沙河留不定，春草冻难青。万户封侯者，何谋静虏庭。
S从军行E:从军朔方久，未省用干戈。只以恩信及，自然戎虏和。边声动白草，烧色入枯河。每度因看猎，令人勇气多。
S古悔从军行E:忆昔仗孤剑，十年从武威。论兵亲玉帐，逐虏过金微。陇水秋先冻，关云寒不飞。辛勤功业在，麟阁志犹违。
S胡笳曲E:陇底悲笳引，陇头鸣北风。一轮霜月落，万里塞天空。戍卒泪应尽，胡儿哭未终。争教班定远，不念玉关中。
S入塞E:玉殿论兵事，君王诏出征。新除羽林将，曾破月支兵。惯历塞垣险，能分部落情。从今一战胜，不使虏尘生。
S游仙E:我家三岛上，洞户眺波涛。醉背云屏卧，谁知海日高。露香红玉树，风绽碧蟠桃。悔与仙子别，思归梦钓鳌。
S经故洛城E:卜世何久远，由来仰圣明。山河徒自壮，周召不长生。几主任奸谄，诸侯各战争。但馀崩垒在，今古共伤情。
S金陵E:六代江山在，繁华古帝都。乱来城不守，战后地多芜。寒日随潮落，归帆与鸟孤。兴亡多少事，回首一长吁。
S金陵怀古E:恃险不种德，兴亡叹数穷。石城几换主，天堑谩连空。御路叠民冢，台基聚牧童。折碑犹有字，多记晋英雄。
S商山E:商山名利路，夜亦有人行。四皓卧云处，千秋叠藓生。昼烧笼涧黑，残雪隔林明。我待酬恩了，来听水石声。
S庐山E:岳立镇南楚，雄名天下闻。五峰高阂日，九叠翠连云。夏谷雪犹在，阴岩昼不分。唯应嵩与华，清峻得为群。
S终南山E:终朝异五岳，列翠满长安。地去搜扬近，人谋隐遁难。水穿诸苑过，雪照一城寒。为问红尘里，谁同驻马看。
S寄郑谷E:五百首新诗，缄封寄去时。只凭夫子鉴，不要俗人知。火鼠重收布，冰蚕乍吐丝。直须天上手，裁作领巾披。
S题严陵钓台E:山色四时碧，溪声七里清。严陵爱此景，下视汉公卿。垂钓月初上，放歌风正轻。应怜渭滨叟，匡国正论兵。
S晓泊汉阳渡E:落月临古渡，武昌城未开。残灯明市井，晓色辨楼台。云自苍梧去，水从嶓冢来。芳洲号鹦鹉，用记祢生才。
S随计E:徒步随计吏，辛勤鬓易凋。归期无定日，乡思羡回潮。冒雨投前驿，侵星过断桥。何堪穆陵路，霜叶更潇潇。
S白牡丹E:谷雨洗纤素，裁为白牡丹。异香开玉合，轻粉泥银盘。晓贮露华湿，宵倾月魄寒。家人淡妆罢，无语倚朱栏。
S述松E:远谷呈材干，何由入栋梁。岁寒虚胜竹，功绩不如桑。秋露落松子，春深裛嫩黄。虽蒙匠者顾，樵采日难防。
S送友人南归E:南国菖蒲老，知君忆钓船。离京近残暑，归路有新蝉。岘首白云起，洞庭秋月悬。若教吟兴足，西笑是何年。
S送马明府归山E:辞秩入匡庐，重修靖节居。免遭黑绶束，不与白云疏。送吏各献酒，群儿自担书。到时看瀑布，为我谢清虚。
S送韩从事归本道E:献捷灵州倅，归时宠拜新。论边多称旨，许国誓亡身。马渴黄河冻，雁回青冢春。到蕃唯促战，应不肯和亲。
S赠刘凝评事E:棘寺官初罢，梁园静掩扉。春深颜子巷，花映老莱衣。谈史曾无滞，攻书已造微。即膺新宠命，称庆向庭闱。
S忆张处士E:天台张处士，诗句造玄微。古乐知音少，名言与俗违。山风入松径，海月上岩扉。毕世唯高卧，无人说是非。
S云居长老E:巘路蹑云上，来参出世僧。松高半岩雪，竹覆一溪冰。不说有为法，非传无尽灯。了然方寸内，应只见南能。
S九日长安作E:无酒泛金菊，登高但忆秋。归心随旅雁，万里在沧洲。残照明天阙，孤砧隔御沟。谁能思落帽，两鬓已添愁。
S晓发萧关E:早发长风里，边城曙色间。数鸿寒背碛，片月落临关。陇上明星没，沙中夜探还。归程不可问，几日到家山。
S钓台E:异代有巢许，方知严子情。旧交虽建国，高卧不求荣。溪鸟寒来浴，汀兰暖重生。何颜吟过此，辛苦得浮名。
S寄天台叶尊师E:师住天台久，长闻过石桥。晴峰见沧海，深洞彻丹霄。采药霞衣湿，煎芝古鼎焦。念予无俗骨，频与鹤书招。
S登单于台E:边兵春尽回，独上单于台。白日地中出，黄河天外来。沙翻痕似浪，风急响疑雷。欲向阴关度，阴关晓不开。
S寄友人E:恋道欲何如，东西远索居。长疑即见面，翻致久无书。甸麦深藏雉，淮苔浅露鱼。相思不我会，明月几盈虚。
S过萧关E:出得萧关北，儒衣不称身。陇狐来试客，沙鹘下欺人。晓戍残烽火，晴原起猎尘。边戎莫相忌，非是霍家亲。
S盆池E:圆内陶化功，外绝众流通。选处离松影，穿时减药丛。别疑天在地，长对月当空。每使登门客，烟波入梦中。
S野泉E:远出白云中，长年听不同。清声萦乱石，寒色入长空。挂壁聊成雨，穿林别起风。温泉非尔数，源发在深空。
S送成州牧E:清时为塞郡，自古有儒流。素望知难惬，新恩且用酬。犬牙连蜀国，兵额贯秦州。只作三年别，谁能听邑留。
S蓟北书事E:度碛如经海，茫然但见空。戍楼承落日，沙塞碍惊蓬。暑过燕僧出，时平虏客通。逢人皆上将，谁有定边功。
S送徐州薛尚书E:上将出儒中，论诗拟立功。州从禹后别，军自汉来雄。远驿销寒日，严城肃暮空。龙颜有遗庙，犹得奠英风。
S贻曹郎中E:所作高前古，封章自曲台。细看明主意，终用出人才。省印寻僧锁，书楼领鹤开。南山有旧友，时向白云来。
S送缙云尉E:释褐从仙尉，之官兴若何。去程唯水石，公署在云萝。野饭楼中迥，晴峰案上多。三年罢趋府，应更战高科。
S送董卿赴台州E:九陌除书出，寻僧问海城。家从中路挈，吏隔数州迎。夜蚌侵灯影，春禽杂橹声。开图见异迹，思上石桥行。
S逢漳州崔使君北归E:在郡多殊称，无人不望回。离城携客去，度岭担猿来。障写经冬蕊，瓶缄落暑梅。长安有归宅，归见锁青苔。
S云朔逢山友E:会面却生疑，居然似梦归。塞深行客少，家远识人稀。战马分旗牧，惊禽曳箭飞。将军虽异礼，难便脱麻衣。
S边游别友人E:欲别不止泪，当杯难强歌。家贫随日长，身病涉寒多。雨雪迷燕路，田园隔楚波。良时未自致，归去欲如何。
S边庭送别E:一生虽达理，远别亦相悲。白发无修处，青松有老时。暮烟传戍起，寒日隔沙垂。若是长安去，何难定后期。
S将之京师留别亲友E:达命何劳问，西游且自期。至公如有日，知我岂无时。野迥蝉相答，堤长柳对垂。酣歌一举袂，明发不堪思。
S赠别山友E:从容无限意，不独为离群。年长惊黄叶，时清厌白云。旧山回马见，寒瀑别家闻。相与存吾道，穷通各自分。
S送友人归武陵E:闻近桃源住，无村不是花。戍旗招海客，庙鼓集江鸦。别岛垂橙实，闲田长荻芽。游秦未得意，看即更离家。
S乱中寄友人E:别来难觅信，何处避艰危。鬓黑无多日，尘清是几时。人情将厌武，王泽即兴诗。若便怀深隐，还应圣主知。
S哭建州李员外E:诗名不易出，名出又何为。捷到重科早，官终一郡卑。素风无后嗣，遗迹有生祠。自罢羊公市，溪猿哭旧时。
S吊孟浩然E:每每樵家说，孤坟亦夜吟。若重生此世，应更苦前心。名与襄阳远，诗同汉水深。亲栽鹿门树，犹盖石床阴。
S送友人及第归E:家林沧海东，未晓日先红。作贡诸蕃别，登科几国同。远声鱼呷浪，层气蜃迎风。乡俗稀攀桂，争来问月宫。
S过山家E:避暑得探幽，忘言遂久留。云深窗失曙，松合径先秋。响谷传人语，鸣泉洗客愁。家山不在此，至此可归休。
S宿山驿E:驿在千峰里，寒宵独此身。古坟时见火，荒壁悄无邻。月白翻惊鸟，云闲欲就人。只应明日鬓，更与老相亲。
S宿山寺E:中峰半夜起，忽觉有青冥。此界自生雨，上方犹有星。楼高钟尚远，殿古像多灵。好是潺湲水，房房伴诵经。
S题紫阁院E:上方人海外，苔径上千层。洞壑有灵药，房廊无老僧。古岩雕素像，乔木挂寒灯。每到思修隐，将回苦不能。
S白菊E:秋天木叶干，犹有白花残。举世稀栽得，豪家却画看。片苔相应绿，诸卉独宜寒。几度携佳客，登高欲折难。
S丛苇E:丛丛寒水边，曾折打鱼船。忽与亭台近，翻嫌岛屿偏。花明无月夜，声急正秋天。遥忆巴陵渡，残阳一望烟。
S郑毂补阙山松E:心将积雪欺，根与白云离。远寄僧犹忆，高看鹤未知。影交新长叶，皴匝旧生枝。多少同时种，深山不得移。
S新竹E:新鞭暗入庭，初长两三茎。不是他山少，无如此地生。垂梢丛上出，柔叶箨间成。何用高唐峡，风枝扫月明。
S送人归南中E:有家谁不别，经乱独难寻。远路波涛恶，穷荒雨雾深。烧惊山象出，雷触海鳌沉。为问南迁客，何人在瘴林。
S塞下曲E:边事多更变，天心亦为忧。胡兵来作寇，汉将也封侯。夜烧冲星赤，寒尘翳日愁。无门展微略，空上望西楼。
S朔方书事E:秋尽角声苦，逢人唯荷戈。城池向陇少，岐路出关多。雁远行垂地，烽高影入河。仍闻黑山寇，又觅汉家和。
S经荒驿E:古驿成幽境，云萝隔四邻。夜灯移宿鸟，秋雨禁行人。废巷荆丛合，荒庭虎迹新。昔年经此地，终日是红尘。
S赠栖白大师E:剃发得时名，僧应别应星。偶题皆有诏，闲论便成经。扫叶寒烧鼎，融冰晓注瓶。长因内斋出，多客叩禅扃。
S赠闻一上人E:见面虽年少，闻名似白头。玄谈穷释旨，清思掩诗流。果落痕生砌，松高影上楼。坛场在三殿，应召入焚修。
S赠可伦上人E:师教本于空，流来不自东。修从多劫后，行出众人中。衲冷湖山雨，幡轻海甸风。游吴累夏讲，还与虎溪同。
S寄法乾寺令諲太师E:师居中禁寺，外请已无缘。望幸唯修偈，承恩不乱禅。院多喧种药，池有化生莲。何日龙宫里，相寻借法船。
S寄太白禅师E:何年万仞顶，独有坐禅僧。客上应无路，人传或见灯。斋厨唯有橡，讲石任生藤。遥想东林社，如师谁复能。
S遇道者E:数里白云里，身轻无履踪。故寻多不见，偶到即相逢。古井生云水，高坛出异松。聊看杏花酌，便似换颜容。
S赠道者E:得道疑人识，都城独闭关。头从白后黑，心向闹中闲。饥渴唯调气，儿孙亦驻颜。始知仙者隐，殊不在深山。
S雨E:半夜西亭雨，离人独启关。桑麻荒旧国，雷电照前山。细滴高槐底，繁声叠漏间。唯应孤镜里，明月长愁颜。
S送友尉蜀中E:故友汉中尉，请为西蜀吟。人家多种橘，风土爱弹琴。水向昆明阔，山通大夏深。理闲无别事，时寄一登临。
S费征君旧居E:浮世抛身外，栖踪入九华。遗篇补乐府，旧籍隶仙家。池静龟升树，庭荒鹤隐花。古来天子命，还少到烟霞。
S晨兴E:晨起竹轩外，逍遥清兴多。早凉生户牖，孤月照关河。旅食甘藜藿，归心忆薜萝。一尊如有地，放意且狂歌。
S题莒潭安闽院E:祧宗营祀舍，幽异胜珠林。名士穿云访，飞禽傍竹吟。窗含孤岫影，牧卧断霞阴。景福滋闽壤，芳名亘古今。
S寓言E:流年五十前，朝朝倚少年。流年五十后，日日侵皓首。非通非介人，谁论四十九。贤哉蘧伯玉，清风独不朽。
S落花E:落花辞高树，最是愁人处。一一旋成泥，日暮有风雨。不如沙上蓬，根断随长风。飘然与道俱，无情任西东。
S寄徐正字夤E:八月月如冰，登楼见姑射。美人隔千里，相思无羽驾。红兰裛露衰，谁以流光讶。何当诗一句，同吟祝玄化。
S秋夕贫居E:听歌桂席阑，下马槐烟里。豪门腐粱肉，穷巷思糠秕。孤灯照独吟，半壁秋花死。迟明亦如晦，鸡唱徒为尔。
S书怀寄友人E:此生如孤灯，素心挑易尽。不及如顽石，非与磨砻近。常思扬子云，五藏曾离身。寂寞一生中，千载空清芬。
S闺怨E:妾家五岭南，君戍三城北。雁来虽有书，衡阳越不得。别久情易料，岂在窥翰墨。塞上无烟花，宁思妾颜色。
S寄郑县李侍御E:古县新烟火，东西入客诗。静长如假日，贫更甚闲时。僧借松萝住，人将雨雪期。三年一官罢，岳石看成碑。
S上李补阙E:十洲非暂别，龙尾肯慵登。谏草封山药，朝衣施衲僧。月留江客待，句历钓船征。终恐林栖去，餐霞叶上升。
S送李山人往湘中E:汉渚往湘川，乘流入远天。新秋无岸水，明月有琴船。露坐应通晓，萍居恐隔年。岳峰千万仞，知上啸猿巅。
S敷水卢校书E:九霄无诏下，何事近清尘。宅带松萝僻，日唯猿鸟亲。吟高仙掌月，期有洞庭人。莫问烟霞句，悬知见岳神。
S寄汉上友人E:襄汉多清景，东游已不能。蒹葭照流水，风雨扑孤灯。献赋闻新雁，思山见去僧。知君北来日，惆怅亦难胜。
S贻林铎E:终被春闱屈，低回至白头。寄家僧许岳，钓浦雨移洲。战士曾怜善，豪门不信愁。王孙草还绿，何处拟羁游。
S书怀E:退耕逢歉岁，逐贡愧行朝。道在愁虽浅，吟劳鬓欲凋。破村虹入井，孤馆客投魈。谁怕秋风起，听蝉度渭桥。
S送陈明府归衡阳E:雏鹤兼留下，单车出柳烟。三年两殊考，一日数离筵。久别湖波绿，相思岳月圆。翠萝曾隐处，定恐却求仙。
S秋辞江南E:灞陵桥上路，难负一年期。积雨鸿来夜，重江客去时。劳生多故疾，渐老少新知。惆怅都堂内，无门雪滞遗。
S入关旅次言怀E:寸心唯自切，上国与谁期。月晦时风雨，秋深日别离。便休终未肯，已苦不能疑。独愧商山路，千年四皓祠。
S贻李山人E:野步爱江滨，江僧得见频。新文无古集，往事有清尘。松竹寒时雨，池塘胜处春。定应云雨内，陶谢是前身。
S寄边上从事E:斜日下孤城，长吟出点兵。羽书和客卷，边思杂诗情。朔雪定鸿翼，西风严角声。吟馀多独坐，沙月对楼生。
S送陈樵下第东归E:青山烹茗石，沧海寄家船。虽得重吟历，终难任意眠。砧疏连寺柳，风爽彻城泉。送目红蕉外，来期已杳然。
S寄陈磻隐居E:道经前辈许，名拔后时喧。虚左中兴榜，无先北海尊。新文汉氏史，别墅谢公村。须到三征处，堂堂谒帝阍。
S寄林宽E:相知四十年，故国与长安。俱喜今辰在，休论往岁难。海鸣秋日黑，山直夏风寒。终始前儒道，升沈尽一般。
S退居E:老归江上村，孤寂欲何言。世乱时人物，家贫后子孙。青山寒带雨，古木夜啼猿。惆怅西川举，戎装度剑门。
S送友人边游E:衔杯国门外，分手见残阳。何日还南越，今朝往北荒。砂城经雨坏，虏骑入秋狂。亲咏关山月，归吟鬓的霜。
S下第出京E:还失礼官求，花时出雍州。一生为远客，几处未曾游。故疾江南雨，单衣蓟北秋。茫茫数年事，今日泪俱流。
S游东林寺E:平生爱山水，下马虎溪时。已到终嫌晚，重游预作期。寺寒三伏雨，松偃数朝枝。翻译如曾见，白莲开旧池。
S赠怀光上人E:谢城还拥入，师以接人劳。过午休斋惯，离经吐论高。顶寒拳素发，珠锐走红绦。终忆泉山寺，听猿看海涛。
S忆庐山旧游E:前年入庐岳，数宿在灵溪。残烛松堂掩，孤峰月狖啼。平生为客老，胜境失云栖。纵有重游日，烟霞会恐迷。
S别友人E:莫恨东墙下，频伤命不通。苦心如有感，他日自推公。雨夜扁舟发，花时别酒空。越山烟翠在，终愧卧云翁。
S陈侍御新居E:幕客开新第，词人遍有诗。山怜九仙近，石买太湖奇。树势想高日，地形夸得时。自然成避俗，休与白云期。
S寄从兄璞E:纵征终不起，相与避烟尘。待到中兴日，同看上国春。新诗说人尽，旧宅落花频。移觅深山住，啼猿作四邻。
S寄李校书游简寂观E:古观云溪上，孤怀永夜中。梧桐四更雨，山水一庭风。诗得如何句，仙游最胜宫。却愁逢羽客，相与入烟空。
S寄友人山居E:断峤沧江上，相思恨阻寻。高斋秋不掩，几夜月当吟。落石有泉滴，盈庭无树阴。茫茫名利内，何以拂尘襟。
S上刑部卢员外E:谁识在官意，开门树色间。寻幽频宿寺，乞假拟归山。半白侵吟鬓，微红见药颜。不知琴月夜，几客得同闲。
S送友人游边E:虏酒不能浓，纵倾愁亦重。关河初落日，霜雪下穷冬。野烧枯蓬旋，沙风匹马冲。蓟门无易过，千里断人踪。
S和友人酬寄E:新发烟霞咏，高人得以传。吟销松际雨，冷咽石间泉。大国兵戈日，故乡饥馑年。相逢江海上，宁免一潸然。
S下第E:昨夜孤灯下，阑干泣数行。辞家从早岁，落第在初场。青草湖田改，单车客路忙。何人立功业，新命到封王。
S过商山E:燕雁一来后，人人尽到关。如何冲腊雪，独自过商山。羸马高坡下，哀猿绝壁间。此心无处说，鬓向少年斑。
S旅怀E:萧飒闻风叶，惊时不自堪。宦名中夜切，人事长年谙。古画僧留与，新知客遇谈。乡心随去雁，一一到江南。
S关中言怀E:三秦五岭意，不得不依然。迹寓枯槐曲，业芜芳草川。花当落第眼，雨暗出城天。层阁浮云外，何人动管弦。
S题友人山居E:到君栖迹所，竹径与衡门。亦在乾坤内，独无尘俗喧。新泉浮石藓，崩壁露松根。更说寻僧处，孤峰上啸猿。
S寄敷水卢校书E:谏省垂清论，仙曹岂久临。虽专良史业，未畏直臣心。路入丹霄近，家藏华岳深。还如韩吏部，谁不望知音。
S赠明州霍员外E:惠化如施雨，邻州亦可依。正衙无吏近，高会觉人稀。海日旗边出，沙禽角外归。四明多隐客，闲约到岩扉。
S题友人山斋E:疏竹漏斜晖，庭间阴复遗。句成苔石茗，吟弄雪窗棋。沙草泉经涩，林斋客集迟。西风虚见逼，未拟问京师。
S书事E:望岁心空切，耕夫尽把弓。千家数人在，一税十年空。没阵风沙黑，烧城水陆红。飞章奏西蜀，明诏与殊功。
S题山居逸人E:十亩馀芦苇，新秋看雪霜。世人谁到此，尘念自应忘。斜日风收钓，深秋雨信梁。不知双阙下，何以谓轩裳。
S题郑山人居E:履迹遍莓苔，幽枝间药裁。枯杉擎雪朵，破牖触风开。泉自孤峰落，人从诸洞来。终期宿清夜，斟茗说天台。
S秋晚山居E:爽气遍搜空，难堪倚望中。孤烟愁落日，高木病西风。山寂樵声出，露凉蝉思穷。此时尘外事，幽默几人同。
S游山E:洞门穿瀑布，尘世岂能通。曾有游山客，来逢采药翁。异花寻复失，幽径蹑还穷。拟作经宵计，风雷立满空。
S题王侍御宅内亭子E:俗间尘外境，郭内宅中亭。或有人家创，还无莲幕馨。石曾湖岸见，琴误岳楼听。来客频频说，终须作画屏。
S题道成上人院E:花宫城郭内，师住亦清凉。何必天台寺，幽禅瀑布房。簟舒湘竹滑，茗煮蜀芽香。更看道高处，君侯题翠梁。
S贫居冬杪E:数塞未求通，吾非学养蒙。穷居岁杪雨，孤坐夜深风。年长惭昭代，才微辱至公。还愁把春酒，双泪污杯中。
S贻张蠙E:梦思非一日，携手却凄凉。诗见江南雹，游经塞北霜。驱车先五漏，把菊后重阳。惆怅天边桂，谁教岁岁香。
S晚春关中E:忍历通庄出，东风舞酒旗。百花无看处，三月到残时。游塞闻兵起，还吴值岁饥。定唯荒寺里，坐与噪蝉期。
S河梁E:五原人走马，昨夜到京师。绣户新夫妇，河梁生别离。陇花开不艳，羌笛静犹悲。惆怅良哉辅，锵锵立凤池。
S送翁拾遗E:还家俄赴阙，别思肯凄凄。山坐轺车看，诗持谏笔题。天开中国大，地设四维低。拜舞吾君后，青云更有梯。
S逢友人E:彼此若飘蓬，二年何所从。帝都秋未入，江馆夜相逢。瘴岭行冲夏，边沙住隔冬。旅愁论未尽，古寺扣晨钟。
S寄湘中郑明府E:县与白云连，沧洲况县前。岳僧同夜坐，江月看秋圆。琴拂莎庭石，茶担乳洞泉。莫耽云水兴，疲俗待君痊。
S伤翁外甥E:江头去时路，归客几纷纷。独在异乡殁，若为慈母闻。青春成大夜，新雨坏孤坟。应作芝兰出，泉台月桂分。
S赠友人E:超达陶子性，留琴不设弦。觅句朝忘食，倾杯夜废眠。爱月影为伴，吟风声自连。听此莺飞谷，心怀迷远川。
S钓台E:金门谁奉诏，碧岸独垂钩。旧友只樵叟，新交惟野鸥。嘉名悬日月，深谷化陵丘。便可招巢父，长川好饮牛。
S旅次寓题E:胡为名利役，来往老关河。白发随梳少，青山入梦多。途穷怜抱疾，世乱耻登科。却起渔舟念，春风钓绿波。
S赠严司直E:承家居阙下，避世出关东。有酒刘伶醉，无儿伯道穷。新诗吟阁赏，旧业钓台空。雨雪还相访，心怀与我同。
S赠东方道士E:葫芦窗畔挂，是物在其间。雪色老人鬓，桃花童子颜。祭星秋卜日，采药晓登山。旧放长生鹿，时衔瑞草还。
S题僧壁E:香厨流瀑布，独院锁孤峰。绀发青螺长，文茵紫豹重。卵枯皆化燕，蜜老却成蜂。明月留人宿，秋声夜著松。
S和人经隋唐间战处E:孤军前度战，一败一成功。卷旆早归国，卧尸犹臂弓。草间腥半在，沙上血残红。伤魄何为者，五湖垂钓翁。
S追和常建叹王昭君E:红颜如朔雪，日烁忽成空。泪尽黄云雨，尘消白草风。君心争不悔，恨思竟何穷。愿化南飞燕，年年入汉宫。
S赠董先生E:寿岁过于百，时闲到上京。餐松双鬓嫩，绝粒四支轻。雨雪思中岳，云霞梦赤城。来年期寿箓，何处待先生。
S河流E:洪流盘砥柱，淮济不同波。莫讶清时少，都缘曲处多。远能通玉塞，高复接银河。大禹成门嶮，为龙始得过。
S题南寺E:久别猿啼寺，流年劫逝波。旧僧归塔尽，古瓦长松多。壁藓昏题记，窗萤散薜萝。平生英壮节，何故旋消磨。
S北山秋晚E:十载衣裘尽，临寒隐薜萝。心闲缘事少，身老爱山多。玉露催收菊，金风促剪禾。燕秦正戎马，林下好婆娑。
S昔游E:昔游红杏苑，今隐刺桐村。岁计悬僧债，科名负国恩。不书胝渐稳，频镊鬓无根。惟有经邦事，年年志尚存。
S酒胡子E:红筵丝竹合，用尔作欢娱。直指宁偏党，无私绝觊觎。当歌谁擐袖，应节渐轻躯。恰与真相似，毡裘满颔须。
S吊崔补阙E:近来吾道少，恸哭博陵君。直节岩前竹，孤魂岭上云。缙绅传确论，丞相取遗文。废却中兴策，何由免用军。
S吊赤水李先生E:三年悲过隙，一室类销冰。妻病入仙观，子穷随岳僧。荒丘寒有雨，古屋夜无灯。往日清猷著，金门几欲征。
S香鸭E:不假陶熔妙，谁教羽翼全。五金池畔质，百和口中烟。觜钝鱼难啄，心空火自燃。御炉如有阙，须进圣君前。
S鸡E:名参十二属，花入羽毛深。守信催朝日，能鸣送晓阴。峨冠装瑞璧，利爪削黄金。徒有稻粱感，何由报德音。
S白鸽E:举翼凌空碧，依人到大邦。粉翎栖画阁，雪影拂琼窗。振鹭堪为侣，鸣鸠好作双。狎鸥归未得，睹尔忆晴江。
S龟E:行止竟何从，深溪与古峰。青荷巢瑞质，绿水返灵踪。钻骨神明应，酬恩感激重。仙翁求一卦，何日脱龙钟。
S银结条冠子E:日下征良匠，宫中赠阿娇。瑞莲开二孕，琼缕织千条。蝉翼轻轻结，花纹细细挑。舞时红袖举，纤影透龙绡。
S蜀葵E:剑门南面树，移向会仙亭。锦水饶花艳，岷山带叶青。文君惭婉娩，神女让娉婷。烂熳红兼紫，飘香入绣扃。
S送友人游东川E:食尽须分散，将行几愿留。春兼三月闰，人拟半年游。风俗同吴地，山川拥梓州。思君登栈道，猿啸始应愁。
S题樟亭驿楼E:危槛倚山城，风帆槛外行。日生沧海赤，潮落浙江清。秋晚遥峰出，沙干细草平。西陵烟树色，长见伍员情。
S大梁送友人东游E:自古东西路，舟车此地分。河声梁苑夜，草色楚田曛。雁已多南去，蝉犹在此闻。圣朝无谏猎，何计谒明君。
S送友人游蜀E:为儒早得名，为客不忧程。春尽离丹阙，花繁到锦城。雪消巴水涨，日上剑关明。预想回来树，秋蝉已数声。
S留别友人书斋E:相见不相睽，一留日已西。轩凉庭木大，巷僻鸟巢低。背俗修琴谱，思家话药畦。卜邻期太华，同上上方梯。
S题耿处士林亭E:身向闲中老，生涯本豁然。草堂山水下，渔艇鸟花边。窥井猿兼鹿，啼林鸟杂蝉。何时人事了，依此亦高眠。
S商於逢友人E:行役何时了，年年骨肉分。春风来汉棹，雪路入商云。水险溪难定，林寒鸟异群。相逢聊坐石，啼狖语中闻。
S灞上逢故人E:花落杏园枝，驱车问路岐。人情谁可会，身事自堪疑。岳雨狂雷送，溪槎涨水吹。家山如此景，几处不相随。
S发浙江E:岛屿遍含烟，烟中济大川。山城犹转漏，沙浦已摇船。海曙霞浮日，江遥水合天。此时空阔思，翻想涉穷边。
S晚泊盱眙E:广苇夹深流，萧萧到海秋。宿船横月浦，惊鸟绕霜洲。云湿淮南树，笳清泗水楼。徒悬乡国思，羁迹尚东游。
S归江南E:归日值江春，看花过楚津。草晴虫网遍，沙晓浪痕新。莲叶初浮水，鸥雏已狎人。渔心惭未遂，空厌路岐尘。
S代北言怀E:困马榆关北，那堪落景催。路行沙不绝，风与雪兼来。草得春犹白，鸿侵夏始回。行人莫远入，戍角有馀哀。
S春游曲江E:误入杏花尘，晴江一看春。菰蒲虽似越，骨肉且非秦。曲岸藏翘鹭，垂杨拂跃鳞。徒怜汀草色，未是醉眠人。
S和范秘书宿省中作E:清省宜寒夜，仙才称独吟。钟来宫转漏，月过阁移阴。鹤避灯前尽，芸高幄外深。想知因此兴，暂动忆山心。
S寄华阴姚少府E:泰华当公署，为官兴可知。砚和青霭冻，帘对白云垂。峻掌光浮日，危莲影入池。料于三考内，应惜德音移。
S晚泊富春寄友人E:江钟寒夕微，江鸟望巢飞。木落山城出，潮生海棹归。独吟霜岛月，谁寄雪天衣。此别三千里，关西信更稀。
S梅花E:数萼初含雪，孤标画本难。香中别有韵，清极不知寒。横笛和愁听，斜枝倚病看。朔风如解意，容易莫摧残。
S铜雀妓二首E:严妆垂玉箸，妙舞对清风。无复君王顾，春来起渐慵。歌咽新翻曲，香销旧赐衣。陵园春雨暗，不见六龙归。
S春闺二首E:寒食月明雨，落花香满泥。佳人持锦字，无雁寄辽西。欲剪宜春字，春寒入剪刀。辽阳在何处，莫望寄征袍。
S寄人二首E:花上断续雨，江头来去风。相思春欲尽，未遣酒尊空。澹澹长江水，悠悠远客情。落花相与恨，到地一无声。
S春题二首E:青春未得意，见花却如雠。路逢白面郎，醉插花满头。满眼桃李花，愁人如不见。别有惜花人，东风莫吹散。
S病起二首E:病起春已晚，曳筇伤绿苔。强攀庭树枝，唤作花未开。病起绕庭除，春泥粘屐齿。如从万里来，骨肉满面喜。
S苦吟E:莫话诗中事，诗中难更无。吟安一个字，撚断数茎须。险觅天应闷，狂搜海亦枯。不同文赋易，为著者之乎。
S雪E:瑞雪落纷华，随风一向斜。地平铺作月，天迥撒成花。客满烧烟舍，牛牵卖炭车。吾皇忧挟纩，犹自问君家。
S书怀寄友人E:江湖劳遍寻，只自长愁襟。到处慵开口，何人可话心。登楼得句远，望月抒情深。却忆山斋后，猿声相伴吟。
S题广爱寺楞伽山E:善高天外远，方丈海中遥。自有山神护，应无劫火烧。坏文侵古壁，飞剑出寒霄。何似苍苍色，严妆十七朝。
S长安春日E:浩浩看花晨，六街扬远尘。尘中一丈日，谁是晏眠人。御柳舞着水，野莺啼破春。徒云多失意，犹自惜离秦。
S慈恩寺贻楚霄上人E:在秦生楚思，波浪接禅关。塔碍高林鸟，窗开白日山。树阴移草上，岸色透庭间。入内谈经彻，空携讲疏还。
S崇义里言怀E:马蹄京洛岐，复此少闲时。老积沧洲梦，秋乖白阁期。平生五字句，一夕满头丝。把向侯门去，侯门未可知。
S僧院松E:此木韵弥全，秋霄学瑟弦。空知百馀尺，未定几多年。古甲磨云拆，孤根捉地坚。何当抛一干，作盖道场前。
S贻世E:富者非义取，朴风争肯还。红尘不待晓，白首有谁闲。浅度四溟水，平看诸国山。只消年作劫，俱到总无间。
S南游E:直到南箕下，方谙涨海头。君恩过铜柱，戎节限交州。犀占花阴卧，波冲瘴色流。远夷非不乐，自是北人愁。
S送胡中丞使日东E:辞天理玉簪，指日使鸡林。犹有中华恋，方同积浪深。张帆度鲸口，衔命见臣心。渥泽遐宣后，归期抵万金。
S哭陈陶处士E:园里先生冢，鸟啼春更伤。空馀八封树，尚对一茅堂。白日埋杜甫，皇天无耒阳。如何稽古力，报答甚茫茫。
S言怀E:冥心坐似痴，寝食亦如遗。为觅出人句，只求当路知。岂能穷到老，未信达无时。此道须天付，三光幸不私。
S月E:寥寥天地内，夜魄爽何轻。频见此轮满，即应华发生。不圆争得破，才正又须倾。人事还如此，因知倚伏情。
S答匡山僧赠榔栗杖E:栗杖出匡顶，百中无一枝。虽因野僧得，犹畏岳神知。画月冷光在，指云秋片移。宜留引蹇步，他日访峨嵋。
S商山夜闻泉E:泻月声不断，坐来心益闲。无人知落处，万木冷空山。远忆云容外，幽疑石缝间。那辞通曙听，明日度蓝关。
S书怀E:默默守吾道，望荣来替愁。吟诗应有罪，当路却如雠。陆海傥难溺，九霄争便休。敢言名誉出，天未白吾头。
S夏云E:势能成岳仞，顷刻长崔嵬。暝鸟飞不到，野风吹得开。一天分万态，立地看忘回。欲结暑宵雨，先闻江上雷。
S塞上行E:上将拥黄须，安西逐指呼。离乡俱少壮，到碛减肌肤。风雪夜防塞，腥膻朝系胡。为君乐战死，谁喜作征夫。
S晨起E:晓色教不睡，卷帘清气中。林残数枝月，发冷一梳风。并鸟含钟语，欹荷隔雾空。莫疑营白日，道路本无穷。
S感世E:触目尽如幻，幻中能几时。愁来舍行乐，事去莫吞悲。白发不由己，黄金留待谁。耕烟得铭志，翻为古人思。
S观华夷图E:落笔胜缩地，展图当晏宁。中华属贵分，远裔占何星。分寸辨诸岳，斗升观四溟。长疑未到处，一一似曾经。
S滕王阁春日晚眺E:凌春帝子阁，偶眺日移西。浪势平花坞，帆阴上柳堤。凝岚藏宿翼，叠鼓碎归蹄。只此长吟咏，因高思不迷。
S钟陵野步E:冈扉聊自启，信步出波边。野火风吹阔，春冰鹤啄穿。渚樯齐驿树，山鸟入公田。未创孤云势，空思白阁年。
S哭胡处士E:故人江阁在，重到事悠悠。无尔向潭上，为吾倾瓮头。空馀赤枫叶，堕落钓鱼舟。疑是冲虚去，不为天地囚。
S青龙寺赠云颢法师E:紫檀衣且香，春殿日尤长。此地开新讲，何山锁旧房。僧名喧北阙，师印续南方。莫惜青莲喻，秦人听未忘。
S观山寺僧穿井E:云僧凿山井，寒碧在中庭。况是分岩眼，同来下石瓶。旁痕终变藓，圆影即澄星。异夜天龙蛰，应闻说叶经。
S赠南陵李主簿E:外邑官同隐，宁劳短吏趋。看云情自足，爱酒逸应无。簟席弹棋子，衣裳惹印朱。仍闻陂水近，亦拟掉菰蒲。
S慈恩寺东楼E:寺楼凉出竹，非与曲江赊。野火流穿苑，秦山叠入巴。风梢离众叶，岸角积虚沙。此地钟声近，令人思未涯。
S古冢E:代远已难问，累累次古城。民田侵不尽，客路踏还平。作穴蛇分蛰，依冈鹿绕行。唯应风雨夕，鬼火出林明。
S访山友E:一径通高屋，重云翳两原。山寒初宿顶，泉落未知根。急雨洗荒壁，惊风开静门。听君吟废夜，苦却建溪猿。
S猿E:曾宿三巴路，今来不愿听。云根啼片白，峰顶掷尖青。护果憎禽啄，栖霜觑叶零。唯应卧岚客，怜尔傍岩扃。
S秋日送方干游上元E:天高淮泗白，料子趋修程。汲水疑山动，扬帆觉岸行。云离京口树，雁入石头城。后夜分遥念，诸峰霜露生。
S山中言事E:岚霭润窗棂，吟诗得冷症。教餐有效药，多愧独行僧。云湿煎茶火，冰封汲井绳。片扉深著掩，经国自无能。
S送左协律京西从事E:辟书来几日，遂喜就嘉招。犹向风沙浅，非于甸服遥。时平无探骑，秋静见盘雕。若遣关中使，烦君问寂寥。
S望九华寄池阳太守E:造华峰峰异，宜教岳德谦。灵踪载籍古，怪刃刺云尖。盘蹙陵阳壮，孤标建邺瞻。霁馀堪洗目，青出谢家檐。
S上广州支使王拾遗E:明时应不谏，天幕称仙才。聘入关中去，人从帝侧来。诗窗盛岛屿，檄盾照风雷。几度陪旄节，营巡海色回。
S赠华阴李明府E:佩墨县兼清，约关西近城。三峰岂不重，厚地戴犹轻。雪筱欹难直，风泉喷易横。须知高枕外，长是劝民耕。
S山中E:此地似商岭，云霞空往还。衰条难定鸟，缺月易依山。野色耕不尽，溪容钓自闲。分因多卧退，百计少相关。
S金陵道中寄E:忍苦待知音，无时省废吟。始为分路客，莫问向隅心。峤翠藏幽瀑，枝风下晓禽。忆君秋欲尽，马上秣陵砧。
S九江暮春书事E:杨柳城初锁，轮蹄息去踪。春流无旧岸，夜色失诸峰。影动渔边火，声迟话后钟。明朝回去雁，谁向北郊逢。
S赠胡处士E:年光离岳色，带疾卧南原。白日与无事，俗人嗔闭门。樵鱼临片水，野鹿入荒园。莫问荣华事，清霜点发根。
S铅山写怀E:天涯兵火后，风景畏临门。骨肉到时节，团圆因梦魂。池塘营水眼，岭峤结花根。耳纵听歌吹，中心不可论。
S书翠岩寺壁E:何年话尊宿，瞻礼此堂中。入郭非无路，归林自学空。溅瓶云峤水，逆磬雪川风。时说南庐事，知师用意同。
S题湖南岳麓寺E:海云山上寺，每到每开襟。万木长不住，细泉听更深。蜩沾高雨断，鸟遇夕岚沈。此地良宵月，秋怀隔楚砧。
S赠衡山麋明府E:为县潇湘水，门前树配苔。晚吟公籍少，春醉积林开。涤砚松香起，擎茶岳影来。任官当此境，更莫梦天台。
S塞上E:边寒来所阔，今日复明朝。河凌坚通马，胡云缺见雕。砂中程独泣，乡外隐谁招。回首若经岁，灵州生柳条。
S边上送友人归宁E:乡路穿京过，宁心去少同。日斜寻阔碛，春尽逐归鸿。独树河声外，凝笳塞色中。怜君到此处，却背老莱风。
S除夜E:残腊即又尽，东风应渐闻。一宵犹几许，两岁欲平分。燎暗倾时斗，春通绽处芬。明朝遥捧酒，先合祝尧君。
S题甘露寺E:香门接巨垒，画角间清钟。北固一何峭，西僧多此逢。天垂无际海，云白久晴峰。旦暮然灯外，涛头振蛰龙。
S贻住山僧E:罢讲巡岩坞，无穷得野情。腊高犹伴鹿，夏满不归城。云朵缘崖发，峰阴截水清。自然双洗耳，唯任白毫生。
S题鹤鸣泉E:仙鹤曾鸣处，泉兼半井苔。直峰抛影入，片月泻光来。潋滟侵颜冷，深沉慰眼开。何因值舟顶，满汲石瓶回。
S忆江西并悼亡友E:前心奈兵阻，悔作豫章分。芳草未归日，故人多是坟。帆行出岫雨，马践过江云。此地一樽酒，当时皆以文。
S九江送方干归镜湖E:一樯悬五两，此日动归风。客路抛湓口，家林入镜中。谭馀云出峤，咏苦月欹空。更若看鳷鹊，何人夜坐同。
S庐山访贾匡E:西城疾病日，此地少寻君。古迹春犹在，遥泉夜尽闻。片时三处雨，九叠几重云。到者皆忘寐，神精与俗分。
S喜友人归上元别业E:一樯千里外，隐者兴宜孤。落日长边海，秋风满故都。掩关苔色老，盘径叶声枯。匡岳来时过，迟回绝顶无。
S曲江暮春雪霁E:霁动江池色，春残一去游。菰风生马足，槐雪滴人头。北阙尘未起，南山青欲流。如何多别地，却得醉汀洲。
S立春日E:春饮一杯酒，便吟春日诗。木梢寒未觉，地脉暖先知。鸟啭星沈后，山分雪薄时。赏心无处说，怅望曲江池。
S宿溪僧院E:少年云溪里，禅心夜更闲。煎茶留静者，靠月坐苍山。露白钟寻定，萤多户未关。嵩阳大石室，何日译经还。
S石头怀古E:日月出又没，台城空白云。虽宽百姓土，渐缺六朝坟。禾黍是亡国，山河归圣君。松声骤雨足，几寺晚钟闻。
S浙右赠陆处士E:静节灌园馀，得非成隐居。长当庚子日，独拜五经书。白浪吹亡国，秋霜洗大虚。门前是京口，身外不营储。
S哭胡处士E:丘中久不起，将谓诏书来。及见凌云说，方知掩夜台。白衣归北路，玄造亦遗才。世上亡君后，诗声更大哉。
S赠馀干袁明府E:一雨西城色，陶家心自清。山衔中郭分，云卷下湖程。公署闻流木，人烟入废城。难忘楚尽处，新有越吟生。
S赠雷乡张明府E:任官征战后，度日寄闲身。封卷还高客，飞书问野人。废田教种谷，生路遣寻薪。若起柴桑兴，无先漉酒巾。
S岳阳晚泊E:轻帆下阔流，便泊此沙洲。湖影撼山朵，日阳烧野愁。白波争起倒，青屿或沈浮。是际船中望，东南仞仞秋。
S览春榜喜孙鄠成名E:门外报春榜，喜君天子知。旧愁浑似雪，见日总消时。塔下牡丹气，江头杨柳丝。风光若有分，无处不相宜。
S吊建州李员外E:铭旌归故里，猿鸟亦凄然。已葬桐江月，空回建水船。客传为郡日，僧说读书年。恐有吟魂在，深山古木边。
S吊北邙E:山下望山上，夕阳看又曛。无人医白发，少地著新坟。岁代殊相远，贤愚旋不分。东归聊一吊，乱木倚寒云。
S巫山E:昔时亦云雨，今时亦云雨。自是荒淫多，梦得巫山女。从来圣明君，可听妖魅语。只今峰上云，徒自生容与。
S贾客E:长帆挂短舟，所愿疾如箭。得丧一惊飘，生死无良贱。不谓天不祐，自是人苟患。尝言海利深，利深不如浅。
S古塞下E:百战已休兵，寒云愁未歇。血染长城沙，马踏征人骨。早得用蛾眉，免陷边戍卒。始知髦头星，不在弯弓没。
S山中道者E:筇杖六尺许，坐石流泉所。举头看古松，似对仙鹤语。是时天气清，四迥无尘侣。顾我笑相迎，知有丹砂异。
S渔人E:垂竿朝与暮，披蓑卧横楫。不问清平时，自乐沧波业。长畏不得闲，几度避游畋。当笑钓台上，逃名名却传。
S经马嵬坡E:一从杀贵妃，春来花无意。此地纵千年，土香犹破鼻。宠既出常理，辱岂同常死。一等异于众，倾覆皆如此。
S寄远E:游子虽惜别，一去何时见。飞鸟犹恋巢，万里亦何远。妾愿化为霜，日日下河梁。若能侵鬓色，先染薄情郎。
S失题E:春泪烂罗绮，泣声抽恨多。莫滴芙蓉池，愁伤连蒂荷。一朵花叶飞，一枝花光彩。美人惜花心，但愿春长在。
S晚泊汉江渡E:末秋云木轻，莲折晚香清。雨下侵苔色，云凉出浪声。叠帆依岸尽，微照夹堤明。渡吏已头白，遥知客姓名。
S春早寄华下同人E:正是花时节，思君寝复兴。市沽终不醉，春梦亦无凭。岳面悬青雨，河心走浊冰。东门一条路，离恨镇相仍。
S赠衡山令E:君吟十二载，辛苦必能官。造化犹难隐，生灵岂易谩。猿跳高岳静，鱼摆大江宽。与我为同道，相留夜话阑。
S南中县令E:寂寥虽下邑，良宰有清威。苦节长如病，为官岂肯肥。山多村地狭，水浅客舟稀。上国搜贤急，陶公早晚归。
S赠宾贡E:惟君怀至业，万里信悠悠。路向东溟出，枝来北阙求。家无一夜梦，帆挂隔年秋。鬓发争禁得，孤舟往复愁。
S汉南邮亭E:高阁水风清，开门日送迎。帆张独鸟起，乐奏大鱼惊。骤雨拖山过，微风拂面生。闲吟虽得句，留此谢多情。
S棋E:十九条平路，言平又嶮巇。人心无算处，国手有输时。势迥流星远，声干下雹迟。临轩才一局，寒日又西垂。
S夏日即事E:僻居门巷静，竟日坐阶墀。鹊喜虽传信，蛩吟不见诗。笋抽通旧竹，梅落立闲枝。此际无尘挠，僧来称所宜。
S送人宰邑E:官小任还重，命官难偶然。皇恩轻一邑，赤子病三年。瘦马稀餐粟，羸童不识钱。如君清苦节，到处有人传。
S春暖送人下第E:相送短亭前，知君愚复贤。事多凭夜梦，老为待明年。春树添山脊，晴云学晓烟。雄文有公道，此别莫潸然。
S湖外送何崇入阁E:因诗相识久，忽此告临途。便是有船发，也须容市沽。精吟五个字，稳泛两重湖。长短逢公道，清名振帝都。
S秋日送河北从事E:北风沙漠地，吾子远从军。官路虽非远，诗名要且闻。蝉悲欲落日，雕下拟阴云。此去难相恋，前山掺袂分。
S喜友人再面E:一别几寒暄，迢迢隔塞垣。相思长有事，及见却无言。静坐将茶试，闲书把叶翻。依依又留宿，圆月上东轩。
S对雪E:大片向空舞，出门肌骨寒。路岐平即易，沟壑满应难。兔穴归时失，禽枝宿处干。豪家宁肯厌，五月画图看。
S冬日后作E:寂寞掩荆扉，昏昏坐欲痴。事无前定处，愁有并来时。日影才添线，鬓根已半丝。明庭正公道，应许苦心诗。
S冬日作E:粝食拥败絮，苦吟吟过冬。稍寒人却健，太饱事多慵。树老生烟薄，墙阴贮雪重。安能只如此，公道会相容。
S中秋月E:一岁几盈亏，当轩重此期。幸无偏照处，刚有不明时。色静云归早，光寒鹤睡迟。相看吟未足，皎皎下疏篱。
S塞上曲E:极目望空阔，马羸程又赊。月生方见树，风定始无沙。楚水辞鱼窟，燕山到雁家。如斯名利役，争不老天涯。
S终南山E:九衢南面色，苍翠绝纤尘。寸步有闲处，百年无到人。禁林寒对望，太华净相邻。谁与群峰并，祥云瑞露频。
S访道士E:高冈微雨后，木脱草堂新。惟有疏慵者，来看淡薄人。竹牙生碍路，松子落敲巾。粗得玄中趣，当期宿话频。
S道林寺E:独立凭危阑，高低落照间。寺分一派水，僧锁半房山。对面浮世隔，垂帘到老闲。烟云与尘土，寸步不相关。
S般若寺E:南岳古般若，自来天下知。翠笼无价寺，光射有名诗。一水涌兽迹，五峰排凤仪。高僧引闲步，昼出夕阳归。
S兜率寺E:一片无尘地，高连梦泽南。僧居跨鸟道，佛影照鱼潭。朽枿云斜映，平芜日半涵。行行不得住，回首望烟岚。
S鹿门寺E:鹿门山上寺，突兀尽无尘。到此修行者，应非取次人。鸟过惊石磬，日出碍金身。何计生烦恼，虚空是四邻。
S题岳州僧舍E:喜到重湖北，孤州横晚烟。鹭衔鱼入寺，鸦接饭随船。松桧君山迥，菰蒲梦泽连。与师吟论处，秋水浸遥天。
S过洞庭湖E:浪高风力大，挂席亦言迟。及到堪忧处，争如未济时。鱼龙侵莫测，雷雨动须疑。此际情无赖，何门寄所思。
S旅行闻寇E:动步忧多事，将行问四邻。深山不畏虎，当路却防人。豪富田园废，疲羸屋舍新。自惭为旅客，无计避烟尘。
S旅中作E:妄动远抛山，其如馁与寒。投人言去易，开口说贫难。泽国云千片，湘江竹一竿。时明未忍别，犹待计穷看。
S旅次衡阳E:欲往几经年，今来意豁然。江风长借客，岳雨不因天。戏鹭飞轻雪，惊鸿叫乱烟。晚秋红藕里，十宿寄渔船。
S不出院僧E:四远参寻遍，修行却不行。耳边无俗语，门外是前生。塔见移来影，钟闻过去声。一斋唯默坐，应笑我营营。
S湖外寄处宾上人E:怪得意相亲，高携一轴新。能搜大雅句，不似小乘人。岳麓擎枯桧，潇湘吐白蘋。他年遇同道，为我话风尘。
S寄贯休E:忆昔与吾师，山中静论时。总无方是法，难得始为诗。冻犬眠干叶，饥禽啄病梨。他年白莲社，犹许重相期。
S寄僧尚颜E:曾居五老峰，所得共谁同。才大天全与，吟精楚欲空。客来庭减日，鸟过竹生风。早晚摇轻拂，重归瀑布中。
S哭处默上人E:凄凉繐幕下，香吐一灯分。斗老输寒桧，留闲与白云。挈盂曾几度，传衲不教焚。泣罢重回首，暮山钟半闻。
S庐山瀑布E:静景凭高望，光分翠嶂开。嶮飞千尺雪，寒扑一声雷。过去云冲断，旁来烧隔回。何当住峰下，终岁绝尘埃。
S华山上方E:独上上方上，立高聊称心。气冲云易黑，影落县多阴。有云草不死，无风松自吟。会当求大药，他日复追寻。
S咏鹦鹉E:常贵西山鸟，衔恩在玉堂。语传明主意，衣拂美人香。缓步寻珠网，高飞上画梁。长安频道乐，何日从君王。
S鹭鸶E:秋江清浅时，鱼过亦频窥。却为分明极，翻成所得迟。浴偎红日色，栖压碧芦枝。会共鹓同侣，翱翔应可期。
S牡丹E:数朵欲倾城，安同桃李荣。未尝贫处见，不似地中生。此物疑无价，当春独有名。游蜂与蝴蝶，来往自多情。
S见王贞白E:共贺登科后，明宣入紫宸。又看重试榜，还见苦吟人。此得名浑别，归来话亦新。分明一枝桂，堪动楚江滨。
S经杜工部坟E:骚人久不出，安得国风清。拟掘孤坟破，重教大雅生。皇天高莫问，白酒恨难平。悒怏寒江上，谁人知此情。
S赠唐山人E:垂须长似发，七十色如黳。醉眼青天小，吟情太华低。千年松绕屋，半夜雨连溪。邛蜀路无限，往来琴独携。
S郑补阙山居E:高节谏垣客，白云居静坊。马饥餐落叶，鹤病晒残阳。野雾昏朝烛，溪笺惹御香。相招倚蒲壁，论句夜何长。
S中秋月E:四十五秋宵，月分千里毫。冷沉中岳短，光溢太行高。不寐清人眼，移栖湿鹤毛。露华台上别，吟望十年劳。
S赋得送贾岛谪长江E:敲驴吟雪月，谪出国西门。行傍长江影，愁深汨水魂。筇携过竹寺，琴典在花村。饥拾山松子，谁知贾傅孙。
S河阳道中E:冲风仍蹑冻，提辔手频呵。得事应须早，愁人不在多。雪田平入塞，烟郭曲随河。翻忆江涛里，船中睡盖蓑。
S送知己赴濮州E:中路行僧谒，邮亭话海涛。剑摇林狖落，旗闪岳禽高。苔长空州狱，花开梦省曹。濮阳流政化，一半布风骚。
S送行脚僧E:瓶枕绕腰垂，出门何所之。毳衣沾雨重，棕笠看山欹。夜观入枯树，野眠逢断碑。邻房母泪下，相课别离词。
S龙州送人赴举E:献策赴招携，行宫积翠西。挈囊秋卷重，转栈晚峰齐。踏月趋金阙，拂云看御题。飞鸣岂回顾，独鹤困江泥。
S送远上人E:海岳两无边，去来都偶然。齿因吟后冷，心向静中圆。虫网花间井，鸿鸣雨后天。叶书归旧寺，应附载钟船。
S送人之天台E:行李一枝藤，云边晓扣冰。丹经如不谬，白发亦何能。浅井仙人境，明珠海客灯。乃知真隐者，笑就汉廷征。
S送张乔下第归宣州E:诗道世难通，归宁楚浪中。早程残岳月，夜泊隔淮钟。一镜随双鬓，全家老半峰。无成来往过，折尽谢亭松。
S送卢郎中赴金州E:云明天岭高，刺郡辍仙曹。危栈窥猿顶，公庭扫鹤毛。出军青壁罅，话道白眉毫。远集歌谣客，州前泊几艘。
S江干即事E:病卧四更后，愁闻报早衙。隔关沈水鸟，侵郭噪园鸦。吏瘦餐溪柏，身羸凭海槎。满朝吟五字，应不老烟霞。
S寄贺郑常侍E:山亦怀恩地，高禽尽下飞。吏穿霞片望，僧扫月棱归。省拜墀烟近，林居玉漏微。曾令驻锡话，聊用慰攀依。
S登楼E:川上值楼开，寒山四面来。竹吹人语远，峰碍鸟飞回。生死别离陌，朝昏云雨堆。谁知独立意，溅泪落莓苔。
S赠禅友E:散花留内殿，宫女梦谈禅。树杪开楼锁，云中认岳莲。溪声过长耳，筇节出羸肩。飞句相招宿，多逢有月天。
S早春友人访别南归E:南归来取别，穷巷坐青苔。一盏薄醨酒，数枝零落梅。潮生楚驿闭，星在越楼开。明日望君处，前临风月台。
S题云际寺E:开门风雪顶，上彻困飞禽。猿戏青冥里，人行紫阁阴。腊泉冰下出，夜磬月中寻。尽欲居岩室，如何不住心。
S山寺老僧E:云际众僧里，独攒眉似愁。护茶高夏腊，爱火老春秋。海浪南曾病，河冰北苦游。归来诸弟子，白遍后生头。
S同僧宿道者院E:携文过水宿，拂席四廊尘。坠果敲楼瓦，高萤映鹤身。点灯吹叶火，谈佛悟山人。尽有栖霞志，好谋三教邻。
S古柏E:手植知何代，年齐偃盖松。结根生别树，吹子落邻峰。古干经龙嗅，高烟过雁冲。可佳繁叶尽，声不碍秋钟。
S赠王凤二山人E:山兄望鹤信，山弟听乌占。养药同开鼎，休棋各枕奁。相逢九江底，共到五峰尖。愿许为三友，羞将白发撏。
S赠道微禅师E:铜瓶涩泻水，出碛蹑莲层。猛虎降低鼠，盘雕望小蝇。通禅五天日，照祖几朝灯。短发归林白，何妨剃未能。
S吊草堂禅师E:杖屦疑师在，房关四壁蛩。贮瓶经腊水，响塔隔山钟。乳鸽沿苔井，斋猿散雪峰。如何不见性，倚遍寺前松。
S宿长安苏雍主簿厅E:县对数峰云，官清主簿贫。听更池上鹤，伴值岳阳人。井锁煎茶水，厅关捣药尘。往来多屣步，同舍即诸邻。
S秋日曲江书事E:门摇枯苇影，落日共鸥归。园近鹿来熟，江寒人到稀。片云穿塔过，枯叶入城飞。翻怕宾鸿至，无才动礼闱。
S秋宿经上人房E:江房无叶落，松影带山高。满寺中秋月，孤窗入夜涛。旧真悬石壁，衰发落铜刀。卧听晓耕者，与师知苦劳。
S喜鸾公自蜀归E:禁院对生台，寻师到绿槐。寺高猿看讲，钟动鸟知斋。扫石月盈帚，滤泉花满筛。归来逢圣节，吟步上尧阶。
S题新安国寺E:佛亦遇艰难，重兴叠废坛。偃松枝旧折，画竹粉新干。开讲宫娃听，抛生禁鸟餐。钟声入帝梦，天竺化长安。
S送东宫贾正字之蜀E:南朝献晋史，东蜀瞰巴楼。长栈怀宫树，疏峰露剑州。半空飞雪化，一道白云流。若次江边邑，宗诗为遍搜。
S吊侯圭常侍E:我重君能赋，君褒我解诗。三堂一拜遇，四海两心知。影挂僧挑烛，名传鹤拂碑。涪江吊孤冢，片月下峨嵋。
S题薛少府庄E:何须凿井饮，门占古溪居。寂寞苔床卧，寒虚玉柄书。有期登白阁，又得赏红蕖。清浅蒲根水，时看鹭啄鱼。
S寄太白隐者E:开辟已来雪，为山长欠春。高遮辞碛雁，寒噤入川人。栈阁交冰柱，耕樵隔日轮。此中栖息者，不识两京尘。
S秋宿青龙禅阁E:前山不可望，暮色渐沉规。日转须弥北，蟾来渤海西。风铃乱僧语，霜枿欠猿啼。阁外千家月，分明见里迷。
S将之蜀别友人E:嘉陵雨色青，澹别酌参苓。到蜀高诸岳，窥天合四溟。书来应隔雪，梦觉已无星。若遇多吟友，何妨勘竺经。
S吊膳曹从叔郎中E:华省支残俸，寒蔬办祭稀。安坟对白阁，买石折朱衣。蜀客弹琴哭，江鸥入宅飞。帆吹佳句远，不独遍王畿。
S江峡寇乱寄怀吟僧E:半锡探寒流，别师猿鹤洲。二三更后雨，四十字边秋。立塞吟霞石，敲鼙看雪楼。扶亲何处隐，惊梦入嵩丘。
S赠宋校书E:曾伴元戎猎，寒来梦北军。闲身不计日，病鹤放归云。石上铺棋势，船中赌酒分。长言买天姥，高卧谢人群。
S龙州送裴秀才E:违拜旆旗前，松阴路半千。楼冲高雪会，驿闭乱云眠。榜挂临江省，名题赴宅筵。人求新蜀赋，应贵浣花笺。
S题慈恩友人房E:贾生耽此寺，胜事入诗多。鹤宿星千树，僧归烧一坡。塔棱垂雪水，江色映茶锅。长久堪栖息，休言忆镜波。
S寄窦禅山薛秀才E:窦岭吟招隐，新诗满集贤。白衫春絮暖，红纸夏云鲜。琴缠江丝细，棋分海石圆。因知醉公子，虚写世人传。
S题玉芝赵尊师院E:晓起磬房前，真经诵百篇。漱流星入齿，照镜石差肩。静闭街西观，存思海上仙。闲听说五岳，穷遍一根莲。
S送卢少府之任巩洛E:从知东甸尉，铨注似恩除。带土移嵩术，和泉送尹鱼。印床寒鹭宿，壁记醉僧书。堂下诸昆在，无妨候起居。
S送人归觐河中E:青门冢前别，道路武关西。有寺云连石，无僧叶满溪。河长随鸟尽，山远与人齐。觐省波涛县，寒窗响曙鸡。
S送舍弟之山南E:南山入谷游，去彻山南州。下马云未尽，听猿星正稠。印茶泉绕石，封国角吹楼。远宦有何兴，贫兄无计留。
S题南鉴公山房E:竹房开处峭，迥挂半山灯。石磬敲来穴，不知何代僧。讲归双袖雪，禅起一盂冰。唯说黄桑屐，当时着秣陵。
S送知己E:郡清官舍冷，枕席溅山泉。药气来人外，灯光到鹤边。梦秦书印斗，思越画渔船。掷笏南归去，波涛路几千。
S过野叟居E:野人居止处，竹色与山光。留客羞蔬饭，洒泉开草堂。雨馀松子落，风过朮苗香。尽日无炎暑，眠君青石床。
S吊郑宾客E:朝行丧名节，岳色惨天风。待漏秋吟断，焚香夜直空。骨寒依垄草，家尽逐边鸿。一吊知音后，归来碎峄桐。
S避暑庄严禅院E:定里无烦热，吟中达性情。入林逢客话，上塔接僧行。八水皆知味，诸翁尽得名。常论冰井近，莫便厌浮生。
S寄清演E:忽闻清演病，可料苦吟身。不见近诗久，徒言华发新。别来山已破，住处月为邻。几绕庭前树，于今四十春。
S出山睹春榜E:未老鬓毛焦，心归向石桥。指霞辞二纪，吟雪遇三朝。连席频登相，分廊尚祝尧。回眸旧行侣，免使负嵩樵。
S贾岛墓E:一第人皆得，先生岂不销。位卑终蜀士，诗绝占唐朝。旅葬新坟小，魂归故国遥。我来因奠洒，立石用为标。
S宿书僧院E:夜水笔前澄，时推外学能。书成百个字，庭转几遭灯。寄墨大坛吏，分笺蜀国僧。为题江寺塔，牌挂入云层。
S酬友生早秋E:彤云将欲罢，蝉柳响如秋。雾散九霄近，日程三伏愁。残阳宿雨霁，高浪碎沙沤。袪足馀旬后，分襟任自由。
S晓发E:旅馆候天曙，整车趋远程。几处晓钟断，半桥残月明。沙上鸟犹在，渡头人未行。去去古时道，马嘶三两声。
S客行E:上山下山去，千里万里愁。树色野桥暝，雨声孤馆秋。南北眼前道，东西江畔舟。世人重金玉，无金徒远游。
S题郑处士隐居E:不信最清旷，及来愁已空。数点石泉雨，一溪霜叶风。业在有山处，道成无事中。酌尽一尊酒，病夫颜亦红。
S古寺E:路傍古时寺，寥落藏金容。破塔有寒草，坏楼无晓钟。乱纸失经偈，断碑分篆踪。日暮月光吐，绕门千树松。
S赠著上人E:掩门江上住，尽日更无为。古木坐禅处，残星鸣磬时。水浇冰滴滴，珠数落累累。自有闲行伴，青藤杖一枝。
S马嵬感事E:冷气生深殿，狼星渡远关。九城鼙鼓内，千骑道途间。凤髻随秋草，鸾舆入暮山。恨多留不得，悲泪满龙颜。
S赠行如上人E:不知名利苦，念佛老岷峨。衲补云千片，香烧印一窠。恋山人事少，怜客道心多。日日斋钟后，高悬滤水罗。
S送友人归邛州E:鹤鸣山下去，满箧荷瑶琨。放马荒田草，看碑古寺门。渐寒沙上雨，欲暝水边村。莫忘分襟处，梅花扑酒尊。
S和舒上人山居即事E:败叶填溪路，残阳过野亭。仍弹一滴水，更读两张经。暝鸟烟中见，寒钟竹里听。不多山下去，人世尽膻腥。
S发邛州寄友人E:茫茫驱一马，自叹又何之。出郭见山处，待船逢雨时。晓鸡鸣野店，寒叶堕秋枝。寂寞前程去，闲吟欲共谁。
S舟行夜泊夔州E:维舟镜面中，迥对白盐峰。夜静沙堤月，天寒水寺钟。故园何日到，旧友几时逢。欲作还家梦，青山一万重。
S边将E:三千护塞儿，独自滞边陲。老向二毛见，秋从一叶知。地寒乡思苦，天暮角声悲。却被交亲笑，封侯未有期。
S秋寄□江舒公E:故人何处望，秋色满江濆。入水溪虫乱，过桥山路分。鹤归松上月，僧入竹间云。莫惜中宵磬，从教梦里闻。
S题杨山人隐居E:深山道者家，门户带烟霞。绿缀沿岩草，红飘落水花。半庭栽小树，一径扫平沙。往往溪边坐，持竿到日斜。
S夜上隐居寺E:寻师拟学空，空住虎溪东。千里照山月，一枝惊鹤风。年如流去水，山似转来蓬。尽日都无事，安禅石窟中。
S友人见访不值因寄E:门户寒江近，篱墙野树深。晚风摇竹影，斜日转山阴。砌觉披秋草，床惊倒古琴。更闻邻舍说，一只鹤来寻。
S涂次偶作E:岁月客中销，崎岖力自招。问人寻野寺，牵马渡危桥。为雨疑天晚，因山觉路遥。前程何处是，一望又迢迢。
S山居偶作E:趋名逐利身，终日走风尘。还到水边宅，却为山下人。僧教开竹户，客许戴纱巾。且喜琴书在，苏生未厌贫。
S赠道者E:披霞戴鹿胎，岁月不能催。饭把琪花煮，衣将藕叶裁。鹤从归日养，松是小时栽。往往樵人见，溪边洗药来。
S书怀E:长安多路岐，西去欲何依。浮世只如此，旧山长忆归。自离京国久，应已故人稀。好与孤云住，孤云无是非。
S书情E:负郭有田在，年年长废耕。欲磨秋镜净，恐见白头生。未作一旬别，已过千里程。不知书与剑，十载两无成。
S涂中作E:西南千里程，处处有车声。若使地无利，始应人不营。天涯犹马到，石迹尚尘生。如此未曾息，蜀山终冀平。
S春过函谷关E:几度作游客，客行长苦辛。愁看函谷路，老尽布衣人。岁远关犹固，时移草亦春。何当名利息，遣此绝征轮。
S褒中即事E:风吹残雨歇，云去有烟霞。南浦足游女，绿蘋应发花。远钟当半夜，明月入千家。不作故乡梦，始知京洛赊。
S岁暮还家E:东西流不驻，白日与车轮。残雪半成水，微风应欲春。几经他国岁，已减故乡人。回首长安道，十年空苦辛。
S还家E:为客忆归舍，归来还寂寥。壮时看欲过，白首固非遥。独酌几回醉，此愁终不销。犹残鸡与犬，驱去住山椒。
S题华山麻处士所居E:贵贱各扰扰，皆逢朝市间。到此马无迹，始知君独闲。冰破听敷水，雪晴看华山。西风寂寥地，唯我坐忘还。
S天南怀故人E:独行千里尘，轧轧转征轮。一别已多日，总看成老人。洞庭雪不下，故国草应春。三月烟波暖，南风生绿蘋。
S路傍草E:春至始青青，香车碾已平。不知山下处，来向路傍生。每岁有人在，何时无马行。应随尘与土，吹满洛阳城。
S秋夕闻雁E:星汉欲沈尽，谁家砧未休。忽闻凉雁至，如报杜陵秋。千树又黄叶，几人新白头。洞庭今夜客，一半却登舟。
S游中梁山E:僻地好泉石，何人曾陆沈。不知青嶂外，更有白云深。因此见乔木，几回思旧林。殷勤猿与鸟，唯我独何心。
S寻山E:到此绝车轮，萋萋草树春。青山如有利，白石亦成尘。水阔应无路，松深不见人。如知巢与许，千载迹犹新。
S宿江口E:南渡人来绝，喧喧雁满沙。自生江上月，长有客思家。半夜下霜岸，北风吹荻花。自惊归梦断，不得到天涯。
S秋夜达萧关E:扰扰浮梁路，人忙月自闲。去年为塞客，今夜宿萧关。辞国几经岁，望乡空见山。不知江叶下，又作布衣还。
S斜谷道E:乱峰连叠嶂，千里绿峨峨。蜀国路如此，游人车亦过。远烟当驿敛，骤雨逐风多。独忆紫芝叟，临风歌旧歌。
S过百牢关贻舟中者E:蜀国少平地，方思京洛间。远为千里客，来度百牢关。帆影清江水，铃声碧草山。不因名与利，尔我各应闲。
S客中览镜E:何当开此镜，即见发如丝。白日急于水，少年能几时。每逢芳草处，长返故园迟。所以多为客，蹉跎欲怨谁。
S长安逢隐者E:征车千里至，碾遍六街尘。向此有营地，忽逢无事人。昔时颜未改，浮世路多新。且脱衣沽酒，终南山欲春。
S与僧话旧E:草堂前有山，一见一相宽。处世贵僧静，青松因岁寒。他山逢旧侣，尽日话长安。所以闲行迹，千回绕药栏。
S赠王道士E:日日市朝路，何时无苦辛。不随丹灶客，终作白头人。浮世度千载，桃源方一春。归来华表上，应笑北邙尘。
S匣中琴E:世人无正心，虫网匣中琴。何以经时废，非为娱耳音。独令高韵在，谁感隙尘深。应是南风曲，声声不合今。
S友人亭松E:俯仰不能去，如逢旧友同。曾因春雪散，见在华山中。何处有明月，访君听远风。相将归未得，各占石岩东。
S过洛阳城E:古来利与名，俱在洛阳城。九陌鼓初起，万车轮已行。周秦时几变，伊洛水犹清。二月中桥路，鸟啼春草生。
S王将军宅夜听歌E:朱槛满明月，美人歌落梅。忽惊尘起处，疑有凤飞来。一曲听初彻，几年愁暂开。东南正云雨，不得见阳台。
S复睹三乡题处留赠E:壁古字未灭，声长响不绝。蕙质本如云，松心应耐雪。耿耿离幽谷，悠悠望瓯越。杞妇哭夫时，城崩无此说。
S题兴化高田院桥亭E:到此溪亭上，浮生始觉非。野僧还惜别，游客亦忘归。月满千岩静，风清一磬微。何时脱尘役，杖履愿相依。
S寄远E:锦字凭谁达，闲庭草又枯。夜长灯影灭，天远雁声孤。蝉鬓凋将尽，虬髯白也无。几回愁不语，因看朔方图。
S赠罗隐E:人皆言子屈，独我谓君非。明主既难谒，青山何不归。年虚侵雪鬓，尘枉污麻衣。自古逃名者，至今名岂微。
S春晴E:楚国多春雨，柴门喜晚晴。幽人临水坐，好鸟隔花鸣。野色临空阔，江流接海平。门前到溪路，今夜月分明。
S秋晚郊居E:远声霜后树，秋色水边村。野径无来客，寒风自动门。海山藏日影，江月落潮痕。惆怅高飞晚，年年别故园。
S秋晚途次E:秋色满行路，此时心不闲。孤贫游上国，少壮有衰颜。众鸟已归树，旅人犹过山。萧条远林外，风急水潺潺。
S葛仙井E:古井碧沈沈，分明见百寻。味甘传邑内，脉冷应山心。圆入月轮净，直涵峰影深。自从仙去后，汲引到如今。
S桐柏观E:飘飘云外者，暂宿聚仙堂。半夜人无语，中宵月送凉。鹤归高树静，萤过小池光。不得多时住，门开是事忙。
S冬暮野寺E:江东寒近腊，野寺水天昏。无酒可销夜，随僧早闭门。照墙灯影短，著瓦雪声繁。飘泊仍千里，清吟欲断魂。
S赠济禅师E:碧峰秋寺内，禅客已无情。半顶发根白，一生心地清。竹房侵月静，石径到门平。山下尘嚣路，终年誓不行。
S经堕泪碑E:羊公传化地，千古事空存。碑已无文字，人犹敬子孙。岘山长闭恨，汉水自流恩。数处烟岚色，分明是泪痕。
S长安冬夜书事E:忧来长不寐，往事重思量。清渭几年客，故衣今夜霜。春风谁识面，水国但牵肠。十二门车马，昏明各自忙。
S越江渔父E:借问钓鱼者，持竿多少年。眼明汀岛畔，头白子孙前。￣入花时浪，灯留雨夜船。越江深见底，谁识此心坚。
S哭友人E:逢著南州史，江边哭问君。送终时有雪，归葬处无云。官库惟留剑，邻僧共结坟。儿孙未成立，谁与集遗文。
S送李衡E:羁栖亲故少，远别惜清才。天畔出相送，路长知未回。欲销今日恨，强把异乡杯。君去南堂后，应无客到来。
S画山水图答大愚E:恣意纵横扫，峰峦次第成。笔尖寒树瘦，墨淡野云轻。岩石喷泉窄，山根到水平。禅房时一展，兼称苦空情。
S题桃源僧E:桃源有僧舍，跬步异人天。花乱似无主，鹤鸣疑有仙。轩廊明野色，松桧湿春烟。定拟辞尘境，依师过晚年。
S思乡作E:泸北行人绝，云南信未还。庭前花不扫，门外柳谁攀。坐久销银烛，愁多减玉颜。悬心秋夜月，万里照关山。
S将窜留诗E:珍重郭四郎，临行不得别。晓漏动离心，轻车冒残雪。欲出主人门，零涕暗呜咽。万里隔关山，一心思汉月。
S赋得涉江采芙蓉E:莲舟泛锦碛，极目眺江干。沿流渡楫易，逆浪取花难。有雾疑川广，无风见水宽。朝来采摘倦，讵得久盘桓。
S赋得华亭鹤E:华亭失侣鹤，乘轩宠遂终。三山凌苦雾，千里激悲风。心危白露下，声断彩弦中。何言斯物变，翻覆似辽东。
S送蔡君知入蜀二首E:金陵已去国，铜梁忽背飞。失路远相送，他乡何日归。灵关九折险，蜀道二星遥。乘槎若有便，希泛广陵潮。
S咏山E:灵山峙千仞，蔽日且嵯峨。紫盖云阴远，香炉烟气多。石梁高鸟路，瀑水近天河。欲知闻道里，别自有仙歌。
S公子行E:春草绿绵绵，骄骖骤暖烟。微风飘乐韵，半日醉花边。打鹊抛金盏，招人举玉鞭。田翁与蚕妇，平地看神仙。
S读史E:逐鹿走红尘，炎炎火德新。家肥生孝子，国霸有馀臣。帝道云龙合，民心草木春。须知烟阁上，一半老儒真。
S题鹰猎兔画E:虽是丹青物，沈吟亦可伤。君夸鹰眼疾，我悯兔心忙。岂动骚人兴，惟增猎客狂。鲛绡百馀尺，争及制衣裳。
S和蜀后主题剑门E:孟阳曾有语，刊在白云棱。李杜常挨托，孙刘亦恃凭。庸才安可守，上德始堪矜。暗指长天路，浓峦蔽几层。
S天道E:穷达皆由命，何劳发叹声。但知行好事，莫要问前程。冬去冰须泮，春来草自生。请君观此理，天道甚分明。
S早梅E:江南近腊时，已亚雪中枝。一夜欲开尽，百花犹未知。人情皆共惜，天意欲教迟。莫讶无浓艳，芳筵正好吹。
S棋E:野客围棋坐，支颐向暮秋。不言如守默，设计似平雠。决胜虽关勇，防危亦合忧。看他终一局，白却少年头。
S赠仰山慧度禅师E:初闻如自解，及见胜初闻。两鬓堆残雪，一身披断云。道应齐古佛，高不揖吾君。稽首清凉月，萧然万象分。
S溧水无相寺赠僧E:无相景幽远，山屏四面开。凭师领鹤去，待我挂冠来。药为依时采，松宜绕舍栽。林泉自多兴，不是效刘雷。
S送许处士坚往茅山E:天坛云似雪，玉洞水如琴。白云与流水，千载清人心。君携布囊去，路长风满林。一入华阳洞，千秋那可寻。
S中酒寄刘行军E:甚矣频频醉，神昏体亦虚。肺伤徒问药，发落不盈梳。恋寝嫌明室，修生愧道书。西峰老僧语，相劝合何如。
S早春寄怀E:家山归未得，又是看春过。老觉光阴速，闲悲世路多。风和吹岸柳，雪尽见庭莎。欲向东溪醉，狂眠一放歌。
S春日东山正堂作E:身闲赢得出，天气渐暄和。蜀马登山稳，南朝古寺多。早花微弄色，新酒欲生波。从此唯行乐，闲愁奈我何。
S春日病中E:才得归闲去，还教病卧频。无由全胜意，终是负青春。绿柳渐拂地，黄莺如唤人。方为医者劝，断酒已经旬。
S殴妓E:自为专房甚，匆匆有所伤。当时心已悔，彻夜手犹香。恨枕堆云髻，啼襟搵月黄。起来犹忍恶，剪破绣鸳鸯。
S踏青樽前E:期君速行乐，不要旋还家。永日虽无雨，东风自落花。诗毫粘酒淡，歌袖向人斜。薄暮忘归路，垂杨噪乱鸦。
S正月晦日E:莫倦寻春去，都无百日游。更堪正月过，已是一分休。泉暖声才出，云寒势未收。晚来重作雪，翻为杏花愁。
S惜花E:白发今如此，红芳莫更催。预愁多日谢，翻怕十分开。点滴无时雨，荒凉满地苔。闲阶一杯酒，惟待故人来。
S金谷园落花E:愁见清明后，纷纷盖地红。惜看难过日，自落不因风。蝶散馀香在，莺啼半树空。堪悲一尊酒，从此似西东。
S柳花寄宋明府E:每爱江城里，青春向尽时。一回新雨歇，是处好风吹。破石黏虫网，高楼扑酒旗。遥知陶令宅，五树正离披。
S送人E:相见未逾月，堪悲远别离。非君谁顾我，万里又南之。雨逼清明日，花阴杜宇时。愁看挂帆处，鸥鸟共迟迟。
S闲游E:携酒复携觞，朝朝一似忙。马谙频到路，僧借旧眠床。道胜他图薄，身闲白日长。扁舟动归思，高处见沧浪。
S赠赵学士E:常钦赵夫子，远作五侯宾。见面到今日，操心如古人。醉同华席少，吟访野僧频。寂寂长河畔，荒斋与庙邻。
S春阴E:老雨不肯休，东风势还作。未放草蒙茸，已遣花萧索。浮生何苦劳，触事妨行乐。寄语达生人，须知酒胜药。
S春日金谷园E:火急召亲宾，欢游莫厌频。日长徒似岁，花过即非春。晚雨来何定，东风自不匀。须知三个月，不是负芳晨。
S怀赠操禅师E:尝忆曹溪子，龛居面碧嵩。杉松新夏后，雨雹夜禅中。道匪因经悟，心能向物空。秋来得音信，又在剡山东。
S溪斋E:水木绕吾庐，搴帘晚槛虚。衰条寒露鹊，幽果落惊鱼。爱酒贫还甚，趋时老更疏。乖慵自有素，不是忽簪裾。
S留题爱敬寺E:野性竟未改，何以居朝廷。空为百官首，但爱千峰青。南风新雨后，与客携觞行。斜阳惜归去，万壑啼鸟声。
S小园E:小园吾所好，栽植忘劳形。晚果经秋赤，寒蔬近社青。竹萝荒引蔓，土井浅生萍。更欲从人劝，凭高置草亭。
S宿山房E:石窗灯欲尽，松槛月还明。就枕浑无睡，披衣却出行。岩高泉乱滴，林动鸟时惊。倏忽山钟曙，喧喧仆马声。
S阙下偶书寄孙员外E:长安驱驰地，贵贱共悠悠。白日谁相促，劳生自不休。凤翔双阙晓，蝉噪六街秋。独有南宫客，时来话钓舟。
S寄魏郎中E:碌碌但随群，蒿兰任不分。未尝矜有道，求遇向吾君。逸驾秋寻寺，长歌醉望云。高斋纸屏古，尘暗北山文。
S采菊E:簇簇竟相鲜，一枝开几番。味甘资麹糵，香好胜兰荪。古道风摇远，荒篱露压繁。盈筐时采得，服饵近知门。
S送王郎中之官吉水E:南望庐陵郡，山连五岭长。吾君怜远俗，从事辍名郎。移户多无土，春蚕不满筐。惟应劳赞画，溪峒况强梁。
S孤雁E:欲食不敢食，合栖犹未栖。闻风亦惊过，避缴恨飞低。水阔缘湘困，云寒过碛迷。悲鸣感人意，不见夜乌啼。
S赠送致仕郎中E:鹤立瘦棱棱，髭长白似银。衣冠皆古制，气貌异常人。听雪添诗思，看山滞酒巡。西峰重归路，唯许野僧亲。
S送喻炼师归茅山E:休粮知几载，脸色似桃红。半醉离城去，单衣行雪中。水声茅洞晓，云影石房空。莫学秦时客，音书便不通。
S蟠溪怀古E:良哉吕尚父，深隐始归周。钓石千年在，春风一水流。松根盘藓石，花影卧沙鸥。谁更怀韬术，追思古渡头。
S晚眺E:倚杖残秋里，吟中四顾频。西风天际雁，落日渡头人。草色衰平野，山阴敛暮尘。却寻苔径去，明月照村邻。
S中秋月E:九十日秋色，今宵已半分。孤光含列宿，四面绝纤云。众木排疏影，寒流叠细纹。遥遥望丹桂，心绪正纷纷。
S闻蝉E:一声初应候，万木已西风。偏感异乡客，先于离塞鸿。日斜金谷静，雨过石城空。此处不堪听，萧条千古同。
S寄庐山白上人E:潦倒门前客，闲眠岁又残。连天数峰雪，终日与谁看。万丈高松古，千寻落水寒。仍闻有新作，懒寄入长安。
S景阳台怀古E:景阳六朝地，运极自依依。一会皆同是，到头谁论非。酒浓沈远虑，花好失前机。见此尤宜戒，正当家国肥。
S旅怀E:迢迢江汉路，秋色又堪惊。半夜闻鸿雁，多年别弟兄。高风云影断，微雨菊花明。欲寄东归信，裴回无限情。
S江行E:越信隔年稀，孤舟几梦归。月寒花露重，江晚水烟微。峰直帆相望，沙空鸟自飞。何时洞庭上，春雨满蓑衣。
S登润州城E:天末江城晚，登临客望迷。春潮平岛屿，残雨隔虹霓。鸟与孤帆远，烟和独树低。乡山何处是，目断广陵西。
S岳阳楼E:倚楼高望极，展转念前途。晚叶红残楚，秋江碧入吴。云中来雁急，天末去帆孤。明月谁同我，悠悠上帝都。
S送客E:明月孤舟远，吟髭镊更华。天形围泽国，秋色露人家。水馆萤交影，霜洲橘委花。何当寻旧隐，泉石好生涯。
S送容州中丞赴镇E:交趾同星坐，龙泉佩斗文。烧香翠羽帐，看舞郁金裙。鹢首冲泷浪，犀渠拂岭云。莫教铜柱北，只说马将军。
S甘露寺E:寒暄皆有景，孤绝画难形。地拱千寻嶮，天垂四面青。昼灯笼雁塔，夜磬彻渔汀。最爱僧房好，波光满户庭。
S题金山寺E:万古波心寺，金山名目新。天多剩得月，地少不生尘。过橹妨僧定，惊涛溅佛身。谁言张处士，题后更无人。
S胡无人行E:十万羽林儿，临洮破郅支。杀添胡地骨，降足汉营旗。塞阔牛羊散，兵休帐幕移。空流陇头水，呜咽向人悲。
S早发始兴E:云里山已曙，舟中火初爇。绿浦待行桡，玄猿催落月。沿流信多美，况复秋风发。挂席借前期，晨鸡莫嘲哳。
S自归山E:海岳南归远，天门北望深。暂为青琐客，难换白云心。富贵老闲事，猿猱思旧林。清平无乐志，尊酒有瑶琴。
S渡浙江E:适越一轻艘，凌兢截鹭涛。曙光金海近，晴雪玉峰高。静寇思投笔，伤时欲钓鳌。壮心殊未展，登涉漫劳劳。
S清源途中旅思E:古木闽州道，驱羸落照间。投村碍野水，问店隔荒山。身事几时了，蓬飘何日闲。看花滞南国，乡月十湾环。
S南海石门戍怀古E:汉家征百越，落地丧貔貅。大野朱旗没，长江赤血流。鬼神寻覆族，宫庙变荒丘。唯有朝台月，千年照戍楼。
S赋得池塘生春草E:谢公遗咏处，池水夹通津。古往人何在，年来草自春。色宜波际绿，香异雨中新。今日青青意，空悲行路人。
S题居上人法华新院E:浮名深般若，方寺设莲华。钟呗成僧国，湖山称法家。一尘多宝塔，千佛大牛车。能诱泥犁客，超然识聚沙。
S送秦炼师E:紫府静沈沈，松轩思别吟。水流宁有意，云泛本无心。锦洞桃花远，青山竹叶深。不因时卖药，何路更相寻。
S哭宝月三藏大禅师E:五峰习圣罢，乾竺化身归。帝子传真印，门人哭宝衣。一囊穷海没，三藏故园稀。无复天花落，悲风满铁围。
S湓城赠别E:楚岸青枫树，长随送远心。九江春水阔，三峡暮云深。气调桓伊笛，才华蔡琰琴。迢迢嫁湘汉，谁不重黄金。
S赠别E:海国一尺绮，冰壶万缕丝。以君西攀桂，赠此金莲枝。高鸟思茂林，穷鱼乐洿池。平生握中宝，无使岁寒移。
S春日作E:和气来无象，物情还暗新。乾坤一夕雨，草木万方春。染水烟光媚，催花鸟语频。高台旷望处，歌咏属诗人。
S寒江暮泊寄左偃E:维舟芦荻岸，离恨若为宽。烟火人家远，汀洲暮雨寒。天涯孤梦去，篷底一灯残。不是凭骚雅，相思写亦难。
S喜春雨有寄E:青春终日雨，公子莫思晴。任阻西园会，且观南亩耕。最怜滋垄麦，不恨湿林莺。父老应相贺，丰年兆已成。
S魏夫人坛E:仙坛遗迹在，苔合落花明。绛节何年返，白云终日生。旋新芳草色，依旧偃松声。欲问希夷事，音尘隔上清。
S寄赠致仕沈彬郎中E:鹤氅换朝服，逍遥云水乡。有时乘一叶，载酒入三湘。尘梦年来息，诗魔老亦狂。莼羹与鲈脍，秋兴最宜长。
S访蔡文庆处士留题E:幽人栖息处，一到涤尘心。藓色花阴阔，棋声竹径深。篱根眠野鹿，池面戏江禽。多谢相留宿，开樽拂素琴。
S寄庐岳鉴上人E:岳寺栖瓶锡，常人亲亦难。病披青衲重，晚剃白髭寒。烘壁茶烟暗，填沟木叶干。昔年皆礼谒，频到碧云端。
S书小斋壁E:其谁肯见寻，冷淡少知音。尘土侵闲榻，烟波隔故林。竹风醒晚醉，窗月伴秋吟。道在唯求己，明时岂陆沈。
S怀王道者E:闲思王道者，逸格世难群。何处眠青嶂，从来爱白云。酒沽应独醉，药熟许谁分。正作趋名计，如何得见君。
S思旧游有感E:长忆衔杯处，酕醄尚未阑。江南正烟雨，楼上恰春寒。好树藏莺密，平芜彻野宽。如今无处觅，音信隔波澜。
S书王秀才壁E:茅舍何寥落，门庭长绿芜。贫来卖书剑，病起忆江湖。对枕暮山碧，伴吟凉月孤。前贤多晚达，莫叹有霜须。
S春日途中作E:干禄趋名者，迢迢别故林。春风短亭路，芳草异乡心。雨过江山出，莺啼村落深。未知将雅道，何处谢知音。
S春日野望怀故人E:野外登临望，苍苍烟景昏。暖风医病草，甘雨洗荒村。云散天边野，潮回岛上痕。故人不可见，倚杖役吟魂。
S游玄真观E:闲吟游古观，静虑相神仙。上景非难度，阴功不易全。醮坛松作盖，丹井藓成钱。浩浩红尘里，谁来叩自然。
S寄左偃E:每病风骚路，荒凉人莫游。惟君还似我，成癖未能休。舍寐缘孤月，忘形为九秋。垂名如不朽，那恨雪生头。
S途中闻子规E:春残杜宇愁，越客思悠悠。雨歇孤村里，花飞远水头。微风声渐咽，高树血应流。因此频回首，家山隔几州。
S献中书韩舍人E:丹墀朝退后，静院即冥搜。尽日卷帘坐，前峰当槛秋。烹茶留野客，展画看沧洲。见说东林夜，寻常秉烛游。
S访龙光智谦上人E:忽起寻师兴，穿云不觉劳。相留看山雪，尽日论风骚。竹影摇禅榻，茶烟上毳袍。梦魂曾去否，旧国阻波涛。
S赋得江边草E:岸春芳草合，几处思缠绵。向暮江蓠雨，初晴杜若烟。静宜幽鹭立，远称碧波连。送别王孙处，萋萋南浦边。
S江行夜泊E:扁舟倦行役，寂寂宿江干。半夜风雷过，一天星斗寒。潮平沙觜没，霜苦雁声残。渔父何疏逸，扣舷歌未阑。
S访山叟留题E:策杖寻幽客，相携入竹扃。野云生晚砌，病鹤立秋庭。茶美睡心爽，琴清尘虑醒。轮蹄应少到，门巷草青青。
S渔父E:烟冷暮江滨，高歌散诞身。移舟过蓼岸，待月正丝纶。亦与樵翁约，同游酒市春。白头云水上，不识独醒人。
S勉同志E:读书与磨剑，旦夕但忘疲。傥若功名立，那愁变化迟。尘从侵砚席，苔任满庭墀。明代搜扬切，升沈莫问龟。
S寄刘钧秀才E:掩户当春昼，知君志在诗。闲花半落处，幽客未来时。野鸟穿莎径，江云过竹篱。会须明月夜，与子水边期。
S离亭前思有寄E:酒醒江亭客，缠绵恨别离。笙歌筵散后，风月夜长时。耿耿看灯暗，悠悠结梦迟。若无骚雅分，何计达相思。
S听郑羽人弹琴E:仙乡景已清，仙子启琴声。秋月空山寂，淳风一夜生。莎间虫罢响，松顶鹤初惊。因感浮华世，谁怜太古情。
S秋夕书事寄友人E:信断关河远，相思秋夜深。砌蛩声咽咽，檐月影沈沈。未遂青云志，那堪素发侵。吟余成不寐，彻曙四邻砧。
S秋日途中E:竹林已萧索，客思正如雠。旧业吴江外，新蝉楚驿头。遥天疏雨过，列岫乱云收。今夕谁家宿，孤吟月色秋。
S落花E:年年三月暮，无计惜残红。酷恨西园雨，生憎南陌风。片随流水远，色逐断霞空。怅望丛林下，悠悠饮兴穷。
S题柳E:折向离亭畔，春光满手生。群花岂无艳，柔质自多情。夹岸笼溪月，兼风撼野莺。隋堤三月暮，飞絮想纵横。
S书蔡隐士壁E:病后霜髭出，衡门寂寞中。蠹侵书帙损，尘覆酒樽空。池暗菰蒲雨，径香兰蕙风。幽闲已得趣，不见卜穷通。
S访徐长史留题水阁E:君家池阁静，一到且淹留。坐听蒹葭雨，如看岛屿秋。杯盘深有兴，吟笑迥忘忧。更爱幽奇处，双双下野鸥。
S鸂鶒E:流品是鸳鸯，翻飞云水乡。风高离极浦，烟暝下方塘。比鹭行藏别，穿荷羽翼香。双双浴轻浪，谁见在潇湘。
S所思E:离思春来切，谁能慰寂寥。花飞寒食过，云重楚山遥。耿耿梦徒往，悠悠鬓易凋。那堪对明月，独立水边桥。
S腊中作E:冬至虽云远，浑疑朔漠中。劲风吹大野，密雪翳高空。泉冻如顽石，人藏类蛰虫。豪家应不觉，兽炭满炉红。
S江馆秋思因成自勉E:江边候馆幽，汀鸟暝烟收。客思虽悲月，诗魔又爱秋。声名都是幻，穷达未能忧。散逸怜渔父，波中漾小舟。
S赠朐山杨宰E:讼闲征赋毕，吏散卷帘时。听雨入秋竹，留僧覆旧棋。得诗书落叶，煮茗汲寒池。化俗功成后，烟霄会有期。
S听蝉寄朐山孙明府E:忽听新蝉发，客情其奈何。西风起槐柳，故国阻烟波。垄笛悲犹少，巴猿恨未多。不知陶靖节，还动此心么。
S得故人消息E:多难分离久，相思每泪垂。梦归残月晓，信到落花时。未必乖良会，何当有后期。那堪楼上望，烟水接天涯。
S芳草E:二月正绵绵，离情被尔牵。四郊初过雨，万里正铺烟。眷恋残花惹，留连醉客眠。飘香是杜若，最忆楚江边。
S江南春E:千家事胜游，景物可忘忧。水国楼台晚，春郊烟雨收。鹧鸪啼竹树，杜若媚汀洲。永巷歌声远，王孙会莫愁。
S悼亡E:巷深芳草细，门静绿杨低。室迩人何处，花残月又西。武陵期已负，巫峡梦终迷。独立销魂久，双双好鸟啼。
S春晏寄从弟德润E:相思禁烟近，楼上动吟魂。水国春寒在，人家暮雨昏。朱桥通竹树，香径匝兰荪。安得吾宗会，高歌醉一尊。
S赠致仕沈彬郎中E:自言婚嫁毕，尘事不关心。老去诗魔在，春来酒病深。山翁期采药，海月伴鸣琴。多谢维舟处，相留接静吟。
S秋夕病中作E:卧病当秋夕，悠悠枕上情。不堪抛月色，无计避虫声。煎药惟忧涩，停灯又怕明。晓临清鉴里，应有白髭生。
S寄黄鹗秀才E:长忆狂游日，惜春心恰同。预愁花片落，不遣酒壶空。草软眠难舍，莺娇听莫穷。如今千里隔，搔首对秋风。
S宿山中寺E:寄宿深山寺，惟逢老病僧。风吹几世树，云暗暮秋灯。瞑目忘尘虑，谈空入上乘。明晨返名路，何计恋南能。
S春晚招鲁从事E:衮衮利名役，常嗟聚会稀。有心游好景，无术驻残晖。南陌草争茂，西园花乱飞。期君举杯酒，不醉莫言归。
S和易秀才春日见寄E:每恨多流落，吾徒不易亲。相逢千里客，共醉百花春。小槛山当面，闲阶柳拂尘。何时卜西上，明月桂枝新。
S送黄秀才E:雨余飞絮乱，相别思难任。酒罢河桥晚，帆开烟水深。蟾宫须展志，渔艇莫牵心。岐路从兹远，双鱼信勿沈。
S庭竹E:偶自山僧院，移归傍砌栽。好风终日起，幽鸟有时来。筛月牵诗兴，笼烟伴酒杯。南窗睡轻起，萧飒雨声回。
S送戴秀才E:已是殊乡客，送君重惨然。河桥乍分首，槐柳正鸣蝉。短棹离幽浦，孤帆触远烟。清朝重文物，变化莫迁延。
S病中作E:闲斋病初起，心绪复悠悠。开箧群书蠹，听蝉满树秋。诗魔还渐动，药债未能酬。为忆前山色，扶持上小楼。
S书情寄诗友E:默默谁知我，裴回野水边。诗情长若旧，吾事更无先。芳草人稀地，残阳雁过天。静思吟友外，此意复谁怜。
S读蜀志E:鼎分天地日，先主力元微。鱼水从相得，山河遂有归。任贤无间忌，报国尽神机。草昧争雄者，君臣似此稀。
S都下再会友人E:谁言多难后，重会喜淹留。欲话关河梦，先惊鬓发秋。浮云空冉冉，远水自悠悠。多谢开青眼，携壶共上楼。
S送智雄上人E:忽起游方念，飘然不可留。未知携一锡，乘兴向何州。古岸春云散，遥天晚雨收。想应重会面，风月又清秋。
S览友人卷E:新诗开卷处，造化竭精英。雪霁楚山碧，月高湘水清。初吟尘虑息，再味古风生。自此寰区内，喧腾二雅名。
S送人南游E:浪迹天涯去，南荒必动情。草青虞帝庙，云暗夜郎城。越鸟惊乡梦，蛮风解宿酲。早思归故里，华发等闲生。
S晋陵县夏日作E:事简公庭静，开帘暑气中。依经煎绿茗，入竹就清风。至论招禅客，忘机忆钓翁。晚凉安枕簟，海月出墙东。
S邮亭早起E:邮舍残灯在，村林鸡唱频。星河吟里晓，川陆望中春。旧友青云贵，殊乡素发新。悠悠念行计，难更驻征轮。
S客中寒食E:旅次经寒食，思乡泪湿巾。音书天外断，桃李雨中春。欲饮都无绪，唯吟似有因。输他郊郭外，多少踏青人。
S旅馆秋夕E:寥寥山馆里，独坐酒初醒。旧业多年别，秋霖一夜听。砌蛩声渐息，窗烛影犹停。早晚无他事，休如泛水萍。
S宿青溪米处士幽居E:寄宿溪光里，夜凉高士家。养风窗外竹，叫月水中蛙。静虑同搜句，清神旋煮茶。唯忧晓鸡唱，尘里事如麻。
S广陵寒食夜E:广陵寒食夜，豪贵足佳期。紫陌人归后，红楼月上时。绮罗香未歇，丝竹韵犹迟。明日踏青兴，输他轻薄儿。
S王昭君E:蛾眉翻自累，万里陷穷边。滴泪胡风起，宽心汉月圆。飞尘长翳日，白草自连天。谁贡和亲策，千秋污简编。
S送姚端先辈归宁E:知君归觐省，称意涉通津。解缆汀洲晓，张帆烟水春。牵吟芳草远，贳酒乱花新。拜庆庭闱处，蟾枝香满身。
S江村晚秋作E:高秋水村路，隔岸见人家。好是经霜叶，红于带露花。临罾鱼易得，就店酒难赊。吟兴胡能尽，风清日又斜。
S清溪逢张惟贞秀才E:洞隐红霞外，房开碧嶂根。昔年同炼句，几夜共听猿。考古书千卷，忘忧酒一樽。如今归建业，雅道喜重论。
S送阎侍御归阙E:羡君乘紫诏，归路指通津。鼓棹烟波暖，还京雨露新。趋朝丹禁晓，耸辔九衢春。自愧湮沈者，随轩未有因。
S送汪涛E:知君别家后，不免泪沾襟。芳草千里路，夕阳孤客心。花飞当野渡，猿叫在烟岑。霄汉知音在，何须恨陆沈。
S言志寄刘钧秀才E:童稚亲儒墨，时平喜道存。酬身指书剑，赋命委乾坤。秋爽鼓琴兴，月清搜句魂。与君同此志，终待至公论。
S访澄上人E:寻师来静境，神骨觉清凉。一饷逢秋雨，相留坐竹堂。石渠堆败叶，莎砌咽寒螀。话到南能旨，怡然万虑忘。
S经古寺E:殿宇半隳摧，门临野水开。云凝何代树，草蔽此时台。绕塔堆黄叶，沿阶积绿苔。踟蹰日将暮，栖鸟入巢来。
S送王道士游东海E:巨浸常牵梦，云游岂觉劳。遥空收晚雨，虚阁看秋涛。必若思三岛，应须钓六鳌。如通十洲去，谁信碧天高。
S闲居言怀E:未达难随众，从他俗所憎。闲听九秋雨，远忆四明僧。病后倦吟啸，贫来疏友朋。寂寥元合道，未必是无能。
S舟次彭泽E:飘泛经彭泽，扁舟思莫穷。无人秋浪晚，一岸蓼花风。乡里梦渐远，交亲书未通。今宵见圆月，难坐冷光中。
S宿钟山知觉院E:宿投林下寺，中夜觉神清。磬罢僧初定，山空月又生。笼灯吐冷艳，岩树起寒声。待晓红尘里，依前冒远程。
S游茅山二首E:绿藓深迎步，红霞烂满衣。洞天应不远，鸾鹤向人飞。茅许仙踪在，烟霞一境清。夷希何许叩，松径月空明。
S旅夜闻笛E:长笛起谁家，秋凉夜漏赊。一声来枕上，孤客在天涯。木末风微动，窗前月渐斜。暗牵诗思苦，不独落梅花。
S送绍明上人之毗陵E:忽起毗陵念，飘然不可留。听蝉离古寺，携锡上扁舟。月出沙汀冷，风高苇岸秋。回期端的否，千里路悠悠。
S泉E:潺潺青嶂底，来处一何长。漱石苔痕滑，侵松鹤梦凉。泛花穿竹坞，泻月下莲塘。想得归何处，天涯助渺茫。
S遥赋义兴潜泉E:见说灵泉好，潺湲兴莫穷。谁当秋霁后，独听月明中。溅石苔花润，随流木叶红。何当化霖雨，济物显殊功。
S和彭正字喜雪见寄E:千门忻应瑞，偏称上楼看。密洒虚窗晓，狂飘大野寒。园深宜竹树，帘卷洽杯盘。已作丰年兆，黎民意尽安。
S早春左省寓直E:旭景鸾台上，微云象阙间。时清政事少，日永直官闲。远籁飞箫管，零冰响珮环。终军年二十，默坐叩玄关。
S寒食宿陈公塘上E:垂杨界官道，茅屋倚高坡。月下春塘水，风中牧竖歌。折花闲立久，对酒远情多。今夜孤亭梦，悠扬奈尔何。
S将过江题白沙馆E:少长在维扬，依然认故乡。金陵佳丽地，不道少风光。稍望吴台远，行登楚塞长。殷勤语江岭，归梦莫相妨。
S赋得彩燕E:缕彩成飞燕，迎和启蛰时。翠翘生玉指，绣羽拂文楣。讵费衔泥力，无劳剪爪期。化工今在此，翻怪社来迟。
S寄和州韩舍人E:急景駸駸度，遥怀处处生。风头乍寒暖，天色半阴晴。久别魂空断，终年道不行。殷勤云上雁，为过历阳城。
S春分日E:仲春初四日，春色正中分。绿野徘徊月，晴天断续云。燕飞犹个个，花落已纷纷。思妇高楼晚，歌声不可闻。
S和明道人宿山寺E:闻道经行处，山前与水阳。磬声深小院，灯影迥高房。落宿依楼角，归云拥殿廊。羡师闲未得，早起逐班行。
S晚归E:暑服道情出，烟街薄暮还。风清飘短袂，马健弄连环。水静闻归橹，霞明见远山。过从本无事，从此涉旬间。
S闻雁寄故人E:久作他乡客，深惭薄宦非。不知云上雁，何得每年归。夜静声弥怨，天空影更微。往年离别泪，今夕重沾衣。
S寒食日作E:厨冷烟初禁，门闲日更斜。东风不好事，吹落满庭花。过社纷纷燕，新晴淡淡霞。京都盛游观，谁访子云家。
S寄舒州杜员外E:信到得君书，知君已下车。粉闱情在否，莲幕兴何如。人望征贤入，余思从子居。灊山真隐地，凭为卜茅庐。
S赋得捣衣E:江上多离别，居人夜捣衣。拂砧知露滴，促杵恐霜飞。漏转声频断，愁多力自微。裁缝依梦见，腰带定应非。
S秋日卢龙村舍E:置却人间事，闲从野老游。树声村店晚，草色古城秋。独鸟飞天外，闲云度陇头。姓名君莫问，山木与虚舟。
S临石步港E:埼岸堕萦带，微风起细涟。绿阴三月后，倒影乱峰前。吹浪游鳞小，黏苔碎石圆。会将腰下组，换取钓鱼船。
S和江州江中丞见寄E:贾傅南迁久，江关道路遥。北来空见雁，西去不如潮。鼠穴依城社，鸿飞在泬寥。高低各有处，不拟更相招。
S过江E:别路知何极，离肠有所思。登舻望城远，摇橹过江迟。断岸烟中失，长天水际垂。此心非橘柚，不为两乡移。
S雪中作E:赋分多情客，经年去国心。疏钟寒郭晚，密雪水亭深。影迥鸿投渚，声愁雀噪林。他乡一尊酒，独坐不成斟。
S寄从兄宪兼示二弟E:别路吴将楚，离忧弟与兄。断云惊晚吹，秋色满孤城。信远鸿初下，乡遥月共明。一枝栖未稳，回首望三京。
S送荻栽与秀才朱观E:羡子清吟处，茅斋面碧流。解憎莲艳俗，唯欠荻花幽。鹭立低枝晚，风惊折叶秋。赠君须种取，不必树忘忧。
S常州驿中喜雨E:飒飒旱天雨，凉风一夕回。远寻南亩去，细入驿亭来。蓑唱牛初牧，渔歌棹正开。盈庭顿无事，归思酌金罍。
S驿中七夕E:七夕雨初霁，行人正忆家。江天望河汉，水馆折莲花。独坐凉何甚，微吟月易斜。今年不乞巧，钝拙转堪嗟。
S送刘山阳E:旧族知名士，朱衣宰楚城。所嗟吾道薄，岂是主恩轻。战鼓何时息，儒冠独自行。此心多感激，相送若为情。
S送黄秀才姑孰辟命E:世乱离情苦，家贫色养难。水云孤棹去，风雨暮春寒。幕府才方急，骚人泪未干。何时王道泰，万里看鹏抟。
S送王四十五归东都E:海内兵方起，离筵泪易垂。怜君负米去，惜此落花时。想忆看来信，相宽指后期。殷勤手中柳，此是向南枝。
S送勋道人之建安E:下国兵方起，君家义独闻。若为轻世利，归去卧溪云。挂席冲岚翠，携筇破藓纹。离情似霜叶，江上正纷纷。
S和明上人除夜见寄E:酌酒围炉久，愁襟默自增。长年逢岁暮，多病见兵兴。夜色开庭燎，寒威入砚冰。汤师无别念，吟坐一灯凝。
S送刘司直出宰E:之子有雄文，风标秀不群。低飞从墨绶，逸志在青云。柳色临流动，春光到县分。贤人多静理，未爽醉醺醺。
S送朱先辈尉庐陵E:我重朱夫子，依然见古人。成名无愧色，得禄及慈亲。莫叹官资屈，宁论活计贫。平生心气在，终任静边尘。
S送龚明府九江归宁E:茂宰隳官去，扁舟著彩衣。湓城春酒熟，匡阜野花稀。解缆垂杨绿，开帆宿鹭飞。一朝吾道泰，还逐落潮归。
S宿茅山寄舍弟E:茅许禀灵气，一家同上宾。仙山空有庙，举世更无人。独往诚违俗，浮名亦累真。当年各自勉，云洞镇长春。
S送王员外宰德安E:家世朱门贵，官资粉署优。今为百里长，应好五峰游。柳影连彭泽，湖光接庾楼。承明须再入，官满莫淹留。
S侍宴赋得归雁E:夜静群动息，翩翩一雁归。清音天际远，寒影月中微。何处云同宿，长空雪共飞。阳和常借便，免与素心违。
S又赋早春书事E:苑里芳华早，皇家胜事多。弓声达春气，弈思养天和。暖酒红炉火，浮舟绿水波。雪晴农事起，击壤听赓歌。
S春雪应制E:繁阴连曙景，瑞雪洒芳辰。势密犹疑腊，风和始觉春。萦林开玉蕊，飘座袅香尘。欲识宸心悦，云谣慰兆人。
S赋得秋江晚照E:落日照平流，晴空万里秋。轻明动枫叶，点的乱沙鸥。罾网鱼梁静，笞簦稻穗收。不教行乐倦，冉冉下城楼。
S又和游光睦院E:寺门山水际，清浅照孱颜。客棹晚维岸，僧房犹掩关。日华穿竹静，云影过阶闲。箕踞一长啸，忘怀物我间。
S茱萸诗E:万物庆西成，茱萸独擅名。芳排红结小，香透夹衣轻。宿露沾犹重，朝阳照更明。长和菊花酒，高宴奉西清。
S秋日泛舟赋蘋花E:素艳拥行舟，清香覆碧流。远烟分的的，轻浪泛悠悠。雨歇平湖满，风凉运渎秋。今朝流咏处，即是白蘋洲。
S送宣州丘判官E:宪署游从阻，平台道路赊。喜君驰后乘，于此会仙槎。缓酌迟飞盖，微吟望绮霞。相迎在春渚，暂别莫咨嗟。
S禁中新月E:今夕拜新月，沈沈禁署中。玉绳疏间彩，金掌静无风。节换知身老，时平见岁功。吟看北墀暝，兰烬坠微红。
S题金山E:灵山一峰秀，岌然殊众山。盘根大江底，插影浮云间。雷霆常间作，风雨时往还。象外悬清影，千载长跻攀。
S题幽栖观E:仙翁上升去，丹井寄晴壑。山色接天台，湖光照寥廓。玉洞绝无人，老桧犹栖鹤。我欲掣青蛇，他时冲碧落。
S早春寄华下同志E:正是花时节，思君寝复兴。市沽终不醉，春梦亦无凭。岳面悬清雨，河心走浊冰。东门一条路，离恨正相仍。
S再次前韵代梅答E:托植经多稔，顷筐向盛时。枝条虽已故，情分不曾移。莫向阶前老，还同镜里衰。更应怜堕叶，残吹挂虫丝。
S宿山寺E:溪山尽日行，方听远钟声。入院逢僧定，登楼见月生。露垂群木润，泉落一岩清。此景关吾事，通宵寐不成。
S赠栖隐洞谭先生E:先生双鬓华，深谷卧云霞。不伐有巢树，多移无主花。石泉春酿酒，松火夜煎茶。因问山中事，如君有几家。
S归雁E:春至衡阳雁，思归塞路长。汀洲齐奋翼，霄汉共成行。雪尽翻风暖，寒收度月凉。直应到秋日，依旧返潇湘。
S春江送人E:春江多去情，相去枕长汀。数雁别湓浦，片帆离洞庭。雨余沙草绿，云散岸峰青。谁共观明月，渔歌夜好听。
S过秦岭E:古今传此岭，高下势峥嵘。安得青山路，化为平地行。苍苔留虎迹，碧树障溪声。欲过一回首，踟蹰无限情。
S送吴梦誾归闽E:瓯闽在天末，此去整行衣。久客逢春尽，思家冒暑归。海云添晚景，山瘴灭晴晖。相忆吟偏苦，不堪书信稀。
S山中夏日E:深山宜避暑，门户映岚光。夏木荫溪路，昼云埋石床。心源澄道静，衣葛蘸泉凉。算得红尘里，谁知此兴长。
S宿故人江居E:渡口树冥冥，南山渐隐青。渔舟归旧浦，鸥鸟宿前汀。静榻悬灯坐，闲门对浪扃。相思频到此，几番醉还醒。
S寄伍乔E:蹉跎春又晚，天末信来迟。长忆分携日，正当摇落时。独游饶旅恨，多事失归期。君看前溪树，山禽巢几枝。
S山中访人不遇E:负琴兼杖藜，特地过岩西。已见竹轩闭，又闻山鸟啼。长松寒倚谷，细草暗连溪。久立无人事，烟霞归路迷。
S赠隐者E:世路争名利，深山独结茅。安情自得所，非道岂相交。百尺松当户，千年鹤在巢。知君于此景，未欲等闲抛。
S寄暹上人E:闻罢城中讲，来安顶上禅。夜灯明石室，清磬出岩泉。欲访惭多事，相思恨隔年。终期息尘虑，接话虎溪边。
S江边闲步E:闲来南渡口，迤逦看江枫。一路波涛畔，数家芦苇中。远汀排晚树，深浦漾寒鸿。吟罢慵回首，此情谁与同。
S过王逸人园林E:谷口何时住，烟霞一径深。水声离远洞，山色出疏林。雪彩从沾鬓，年光不计心。自言人少到，犹喜我来寻。
S寄李处士E:僧话磻溪叟，平生重赤松。夜堂悲蟋蟀，秋水老芙蓉。吟坐倦垂钓，闲行多倚筇。闻名来已久，未得一相逢。
S夏日寄史处士E:掩关苔满地，终日坐腾腾。暑气冷衣葛，暮云催烛灯。寂寥知得趣，疏懒似无能。还忆旧游否，何年别杜陵。
S怀果上人E:拥锡南游去，名香几处焚。别来无远信，多恐在深云。好月曾同步，幽香省共闻。相思不相见，林下叶纷纷。
S寄故园兄弟E:久与乡关阻，风尘损旧衣。水思和月泛，山忆共僧归。林想添邻舍，溪应改钓矶。弟兄无苦事，不用别庭闱。
S早秋吟眺E:新秋初雨后，独立对遥山。去鸟望中没，好云吟里还。长年惭道薄，明代取身闲。从有西征思，园林懒闭关。
S送江为归岭南E:旧山临海色，归路到天涯。此别各多事，重逢是几时。江行晴望远，岭宿夜吟迟。珍重南方客，清风失所思。
S山中答友人E:偶爱春山住，因循值暑时。风尘非所愿，泉石本相宜。坐久松阴转，吟余蝉韵移。自惭疏野甚，多失故人期。
S山斋早秋雨中E:深居少往还，卷箔早秋间。雨洒吟蝉树，云藏啸狖山。炎蒸如便退，衣葛亦堪闲。静坐得无事，酒卮聊畅颜。
S送人游南越E:孑然南越去，替尔畏前程。见说路岐嶮，不通车马行。瘴烟迷海色，岭树带猿声。独向山家宿，多应乡思生。
S酬东溪史处士E:咫尺东溪路，年来偶访迟。泉声迷夜雨，花片落空枝。石径逢僧出，山床见鹤移。贫斋有琴酒，曾许月圆期。
S秋江送客E:秋风楚江上，送子话游遨。远水宿何处，孤舟春夜涛。浦云沈雁影，山月照猿嗥。莫为饥寒苦，便成名利劳。
S寄山中高逸人E:烟霞多放旷，吟啸是寻常。猿共摘山果，僧邻住石房。蹑云双屐冷，采药一身香。我忆相逢夜，松潭月色凉。
S怀友人E:浮世况多事，飘流每叹君。路岐何处去，消息几时闻。吟里落秋叶，望中生暮云。孤怀谁慰我，夕鸟自成群。
S送人归别业E:别业五湖上，春残去路赊。还寻旧山水，重到故人家。门径掩芳草，园林落异花。君知钓矶在，犹喜有生涯。
S冬日登江楼E:高楼临古岸，野步晚来登。江水因寒落，山云为雪凝。远村虽入望，危槛不堪凭。亲老未归去，乡愁徒自兴。
S寄张山人E:草堂南涧边，有客啸云烟。扫叶林风后，拾薪山雨前。野桥通竹径，流水入芝田。琴月相亲夜，更深恋不眠。
S杜鹃花E:杜鹃花与鸟，怨艳两何赊。疑是口中血，滴成枝上花。一声寒食夜，数朵野僧家。谢豹出不出，日迟迟又斜。
S和题剑门E:闭关防老寇，孰敢振威棱。险固疑天设，山河自古凭。三川奚所赖，双剑最堪矜。鸟道微通处，烟霞锁百层。
S柳堤诗E:种稻三十顷，种柳百余株。稻可供饘粥，柳可爨庖厨。息耒柳阴下，读书稻田隅。以乐尧舜道，同是耕莘夫。
S括苍山E:尽日行方半，诸山直下看。白云随步起，危径极天盘。瀑顶桥形小，溪边店影寒。往来空太息，玄鬓改非难。
S忆天台山E:常记游灵境，道人情不低。岩房容偃息，天路许相携。霞散曙峰外，虹生凉瀑西。何当尘役了，重去听猿啼。
S冬日暮国清寺留题E:天台山下寺，冬暮景如屏。树密风长在，年深像有灵。高钟疑到月，远烧欲连星。因共真僧话，心中万虑宁。
S灵溪观E:鳌海西边地，宵吟景象宽。云开孤月上，瀑喷一山寒。人异发常绿，草灵秋不干。无由此栖息，魂梦在长安。
S怀华山隐者E:先生入太华，杳杳绝良音。秋梦有时见，孤云无处寻。神清峰顶立，衣冷瀑边吟。应笑干名者，六街尘土深。
S赠惠律大师E:秋是忆山日，禅窗露洒余。几悬华顶梦，应寄沃洲书。风月资吟笔，杉篁笼静居。满城谁不重，见著紫衣初。
S经费冠卿旧隐E:节高终不起，死恋九华山。圣主情何切，孤云性本闲。名传中国外，坟在乱松间。依约曾栖处，斜阳鸟自还。
S闻蝉E:一雨一番晴，山林冷落青。莫侵残日噪，正在异乡听。孤馆宿漳浦，扁舟离洞庭。年年当此际，那免鬓凋零。
S耕夫谣E:张绪逞风流，王衍事轻薄。出门逢耕夫，颜色必不乐。肥肤如玉洁，力拗丝不折。半日无耕夫，此辈总饿杀。
S赠江处士E:门在松阴里，山僧几度过。药灵丸不大，棋妙子无多。薄雾笼寒径，残风恋绿萝。金乌兼玉兔，年几奈公何。
S东华观偃松E:半已化为石，有灵通碧湘。生逢尧雨露，老直汉风霜。月滴蟾心水，龙遗脑骨香。始于毫末后，曾见几兴亡。
S分水岭E:前贤功及物，禹后杳难俦。不改古今色，平分南北流。寒冲山影岸，清绕荻花洲。尽是朝宗去，潺潺早晚休。
S留宿廖融山斋E:清和春尚在，欢醉日何长。谷鸟随柯转，庭花夺酒香。初晴岩翠滴，向晚树阴凉。别有堪吟处，相留宿草堂。
S登祝融峰E:草叠到孤顶，身齐高鸟翔。势疑撞翼轸，翠欲滴潇湘。云湿幽崖滑，风梳古木香。晴空聊纵目，杳杳极穷荒。
S怀翁宏E:独夜思君切，无人知此情。沧州归未得，华发别来生。孤馆木初落，高空月正明。远书多隔岁，独念没前程。
S听琴E:拂尘开素匣，有客独伤时。古调俗不乐，正声君自知。寒泉出涧涩，老桧倚风悲。纵有来听者，谁堪继子期。
S哭李韶E:韶也命何奇，生前与世违。贫栖古梵刹，终著旧麻衣。雅句僧抄遍，孤坟客吊稀。故园今孰在，应见梦中归。
S古桧E:何人见植初，老树梵王居。山鬼暗栖托，樵夫难破除。声高秋汉迥，影倒月潭虚。尽日无僧倚，清风长有余。
S题伍彬屋壁E:圆塘绿水平，鱼跃紫莼生。要路贫无力，深村老退耕。犊随原草远，蛙傍堑篱鸣。拨棹茶川去，初逢谷雨晴。
S送廖融处士南游E:病卧瘴云间，莓苔渍竹关。孤吟牛渚月，老忆洞庭山。壮志潜消尽，淳风竟未还。今朝忽相遇，执手一开颜。
S春残E:又是春残也，如何出翠帏。落花人独立，微雨燕双飞。寓目魂将断，经年梦亦非。那堪向愁夕，萧飒暮蝉辉。
S秋残E:又是秋残也，无聊意若何。客程江外远，归思夜深多。岘首飞黄叶，湘湄走白波。仍闻汉都护，今岁合休戈。
S夜坐E:帘卷竹轩清，四邻无语声。漏从吟里转，月自坐来明。草木露华湿，衣裳寒气生。难逢知鉴者，空悦此时情。
S宁州道中E:城枕萧关路，胡兵日夕临。唯凭一炬火，以慰万人心。春老雪犹重，沙寒草不深。如何驱匹马，向此独闲吟。
S寻九华王山人E:下马扣荆扉，相寻春半时。扪萝盘磴险，叠石渡溪危。松夹莓苔径，花藏薜荔篱。卧云情自逸，名姓厌人知。
S金陵逢张乔E:殊乡会面时，辛苦两情知。有志年空过，无媒命共奇。吟余春漏急，语旧酒巡迟。天爵如堪倚，休惊鬓上丝。
S送邹尊师归洞庭E:众岛在波心，曾居旧隐林。近闻飞檄急，转忆卧云深。卖药唯供酒，归舟只载琴。遥知明月夜，坐石自开襟。
S送日东僧游天台E:一瓶离日外，行指赤城中。去自重云下，来从积水东。攀萝跻石径，挂锡憩松风。回首鸡林道，唯应梦想通。
S泊姑熟口E:杳杳金陵路，难禁欲断魂。雨晴山有态，风晚水无痕。远色千樯岸，愁声一笛村。如何遣怀抱，诗毕自开尊。
S采桑女二首E:渡水采桑归，蚕老催上机。扎扎得盈尺，轻素何人衣。采桑知蚕饥，投梭惜夜迟。谁夸罗绮丛，新画学月眉。
S道院E:白日人稀到，帘垂道院深。雨苔生古壁，雪雀聚寒林。忘虑凭三乐，消闲信五禽。谁知是官府，烟缕满炉沈。
S公居E:公居门馆静，旅寄万州城。山共秋烟紫，霜并夜月清。无愁干酒律，有句入诗评。何必须林下，方驰吏隐名。
S富池口E:扁舟闲引望，望极更盘桓。山密碍江曲，雨多饶地寒。短莎烟苒苒，惊浪雪漫漫。难写愁何限，乡关在一端。
S题厅壁E:永日无他念，孤清吏隐心。竹声并雪碎，溪色共烟深。数息闲凭几，缘情默寄琴。谁知同寂寞，相与结知音。
S西山晚景E:公局长清淡，池亭晚景中。蔗竿闲倚碧，莲朵静淹红。半引弯弯月，微生飋飋风。无思复无虑，此味几人同。
S自和E:一片残阳景，朦胧淡月中。兰芽纡嫩紫，梨颊抹生红。琴阮资清格，冠簪养素风。烟霄半知足，吏隐少相同。
S宿金河戍E:朝发铁麟驿，夕宿金河戍。奔波急王程，一日千里路。但见容鬓改，不知岁华暮。悠悠沙漠行，王事弥多故。
S题贾岛墓E:倚恃才难继，昂藏貌不恭。骑驴冲大尹，夺卷忤宣宗。驰誉超先辈，居官下我侬。司仓旧曹署，一见一心忡。
S巢燕E:燕来巢我檐，我屋非高大。所贵儿童善，保尔无殃祸。莫巢孀妇家，孀妇怨孤坐。妒尔长双飞，打尔危巢破。
S庐山桑落洲E:莫问桑田事，但看桑落洲。数家新住处，昔日大江流。古岸崩欲尽，平沙长未休。想应百年后，人世更悠悠。
S送人游邵州E:春江正渺渺，送别两依依。烟里棹将远，渡头人未归。渔家侵叠浪，岛树挂残晖。况入湖湘路，那堪花乱飞。
S题柳E:天南与天北，此处影婆娑。翠色折不尽，离情生更多。雨余笼灞岸，烟暝夹隋河。自有佳名在，秦松继得么。
S观兄弟同夜成婚E:棠棣开双萼，夭桃照两花。分庭含佩响，隔扇偶妆华。迎风俱似雪，映绮共如霞。今宵二神女，并在一仙家。
S过函谷关E:地险崤函北，途经分陕东。逶迤众山尽，荒凉古塞空。河光流晓日，树影散朝风。圣德今无外，何处是关中。
S辛司法宅观妓E:南国佳人至，北堂罗荐开。长裙随凤管，促柱送鸾杯。云光身后落，雪态掌中回。到愁金谷晚，不怪玉山颓。
S婕妤怨E:贱妾裁纨扇，初摇明月姿。君王看舞席，坐起秋风时。玉树清御路，金陈翳垂丝。昭阳无分理，愁寂任前期。
S王昭君E:图画失天真，容华坐误人。君恩不可再，妾命在和亲。泪点关山月，衣销边塞尘。一闻阳鸟至，思绝汉宫春。
S芳树E:芳树宜三月，曈曈艳绮年。香交珠箔气，阴占绿庭烟。小叶风吹长，繁花露濯鲜。遂令秾李儿，折取簪花钿。
S邯郸侠少年E:夜渡浊河津，衣中剑满身。兵符劫晋鄙，匕首刺秦人。执事非无胆，高堂念有亲。昨缘秦苦赵，来往大梁频。
S玉阶怨E:昔日同飞燕，今朝似伯劳。情深争掷果，宠罢怨残桃。别殿春心断，长门夜树高。虽能不自悔，谁见旧衣褒。
S婕妤怨E:南国承欢日，东方候晓时。那能妒褒姒，只爱笑唐儿。宝叶随云髻，珠丝锻履綦。不知飞燕意，何事苦相疑。
S入塞曲E:留滞边庭久，归思岁月赊。黄云同入塞，白首独还家。宛马随秦草，胡人问汉花。还伤李都尉，独自没黄沙。
S凤栖怨E:佳人名莫愁，珠箔上花钩。清镜鸳鸯匣，新妆翡翠楼。捣衣明月夜，吹管白云秋。惟恨金吾子，年年向陇头。
S开缄怨E:夫婿边庭久，幽闺恨几重。玉琴知别日，金镜识愁容。懒寄云中服，慵开海上封。年年得衣惯，且试莫裁缝。
S杂言E:天不与人言，祸福能自至。水火虽活人，暂不得即死。蹈之焚斯须，凭之溺容易。水火与祸福，岂有先言耳。
S采菊E:簇簇竟相鲜，一枝开几番。味甘资麹糵，香好胜兰荪。古道风摇远，荒篱露压繁。盈筐时采得，服饵近知门。
S看牡丹E:拥毳对芳丛，由来趣不同。发从今日白，花是去年红。艳色随朝露，馨香逐晚风。何须待零落，然后始知空。
S赋得垣衣E:漠漠复霏霏，为君垣上衣。昭阳辇下草，应笑此生非。掩蔼青春去，苍茫白露稀。犹胜萍逐水，流浪不相依。
S冬晚对雪忆胡处士E:寒更传唱晚，清镜览衰颜。隔牖风惊竹，开帘雪满山。洒空深巷静，积素广庭闲。借问袁安舍，翛然尚闭关。
S送道士曾昭莹E:南北东西事，人间会也无。昔曾栖玉笥，今也返玄都。雪片随天阔，泉声落石孤。丹霄人有约，去采石菖蒲。
S顾城E:世久荒墟在，白云几代耕。市廛新草绿，里社故烟轻。不谨罹天讨，来苏岂忿兵。谁云殷鉴远，今古在人程。
S清溪馆作E:指途清溪里，左右唯深林。云蔽望乡处，雨愁为客心。遇人多物役，听鸟时幽音。何必沧浪水，庶兹浣尘襟。
S晚春宴E:日斜宾馆晚，春轻麦候初。檐暄巢幕燕，池跃戏莲鱼。石声随流响，桐影傍岩疏。谁能千里外，独寄八行书。
S过睦州青溪渡E:天阔衔江雨，冥冥上客衣。潭清鱼可数，沙晚雁争飞。川谷留云气，鹈鹕傍钓矶。飘零江海客，欹侧一帆归。
S新乐府E:温谷春生至，宸游近甸荣。云随天上转，风入御筵轻。翠盖浮佳气，朱楼依太清。朝臣冠剑退，宫女管弦迎。
S部落曲E:蕃军傍塞游，代马喷风秋。老将垂金甲，阏支著锦裘。雕戈蒙豹尾，红旆插狼头。日暮天山下，鸣笳汉使愁。
S题春梦秋归故里E:故国归路赊，春晚在天涯。明月夜来梦，碧山秋到家。开窗闻落叶，远墅见晴鸦。惊起晓庭际，莺啼桃杏花。
S巫峡听猿E:巴江猿啸苦，响入客舟中。孤枕破残梦，三声随晓风。连云波澹澹，和雾雨濛濛。巫峡去家远，不堪魂断空。
S秋闺E:白马三军客，青娥十载思。玉庭霜落夜，罗幌月明时。炉冷蜘蛛喜，灯高熠耀期。愁多不可曙，流涕坐空帏。
S秋闺E:斜日空庭暮，幽闺积恨盈。细风吹帐冷，微月度窗明。怨坐啼相续，愁眠梦不成。调琴欲有弄，畏作断肠声。
S捣衣E:沙塞秋应晚，金闺恨已空。那堪裂纨素，时许出房栊。杵影弄寒月，砧声调夜风。裁缝双泪尽，万里寄云中。
S秋夜宿淮口E:露白草犹青，淮舟倚岸停。风帆几处客，天地两河星。树静禽眠草，沙寒鹿过汀。明朝谁结伴，直去泛沧溟。
S赠乔尊师E:长忌时人识，有家云涧深。性惟耽嗜酒，贫不破除琴。静鼓三通齿，频汤一味参。知师最知我，相引坐柽阴。
S村行E:天淡雨初晴，游人恨不胜。乱山啼蜀魄，孤棹宿巴陵。影暗村桥柳，光寒水寺灯。罢吟思故国，窗外有渔罾。
S独不见E:日晚宜春暮，风软上林朝。对酒近初节，开楼荡夜谣。石桥通小涧，竹路上青霄。持底谁见许，长愁成细腰。
S秋日寄弟E:凉风飒庭户，渐疑华发侵。已经杨柳谢，犹听蟪蛄吟。雨助滩声出，云连野色深。鶺鴒今在远，年酒共谁斟。
S杨岐山E:千峰围古寺，深处敞楼台。景异寻常处，人须特达来。松杉寒更茂，岚霭昼还开。欲续丰碑语，含毫恨不才。
S南源山E:修径投幽隐，轻裘怯暮寒。闲僧能解榻，倦客得休鞍。白雨鸣山麓，青灯语夜阑。明朝梯石路，更仗笋舆安。
S失题二首E:天若无雪霜，青松不如草。地若无山川，何人重平道。一日天无风，四溟波尽息。人心风不吹，波浪高百尺。
S题天台石桥E:白石峰犹在，横桥一径微。多年无客过，落日有云归。水净苔生发，山寒树著衣。如何方广寺，千古去人稀。
S耒阳杜工部祠堂E:手接汨罗水，天心知所存。固教工部死，来伴大夫魂。流落同千古，风骚共一源。消凝伤往事，斜日隐颓垣。
S登单于台E:悔上层楼望，翻成极目愁。路沿葱岭去，河背玉关流。马散眠沙碛，兵闲倚戍楼。残阳三会角，吹白旅人头。
S短歌二首E:穷通皆是运，荣辱岂关身。不愿门前客，看时逢故人。意气青云里，爽朗烟霞外。不羡一囊钱，唯重心襟会。
S塞下曲E:秋日并州路，黄榆落故关。孤城吹角罢，数骑射雕还。帐幕遥临水，牛羊自下山。行人正垂泪，烽火起云间。
S送张兵曹赴营田E:河曲今无战，王师每务农。选才当重委，足食乃深功。草色孤城外，云阴绝漠中。萧关休叹别，归望在乘骢。
S晚霁登汝南大云阁E:禅宫新歇雨，香阁晚登临。邑树晴光起，川苗佳气深。水包城下岸，云细郢中岑。自叹牵卑日，聊开望远心。
S宿香山阁E:暝望香山阁，梯云宿半空。轩窗闭潮海，枕席拂烟虹。朱网防栖鸽，纱灯护夕虫。一闻鸡唱晓，已见日曈曈。
S苏著作山池E:水树子云家，峰瀛宛不赊。芥浮舟是叶，莲发岫为花。酌蚁开春瓮，观鱼凭海查。游苏多石友，题赠满瑶华。
S王龙骧墓E:昔擅登坛宠，爰光典午朝。刀悬临益梦，龙启渡江谣。茂绩当年举，英魂此地销。唯余孤垄上，日夕起松飙。
S折杨柳E:垂柳拂妆台，葳蕤叶半开。年华枝上见，边思曲中来。嫩色宜新雨，轻花伴落梅。朝朝倦攀折，征戍几时回。
S芳树E:春看玫瑰树，西邻即宋家。门深重暗叶，墙近度飞花。影拂桃阴浅，香传李径斜。靓妆愁日暮，流涕向窗纱。
S马E:未明龙骨骏，幸得到神州。自有千金价，宁忘伯乐酬。虽知殊款段，莫敢比骅骝。若遇追风便，当轩一举头。
S凤E:好是山家凤，歌成非楚鸡。毫光洒风雨，纹彩动云霓。竹实不得饱，桐孙何足栖。岐阳今好去，律吕正凄凄。
S送韦员外赴朔方E:白露边秋早，皇华戎事催。已推仙省妙，更是幕中才。出饯倾朝列，深功伫帝台。坐闻长策利，终见勒铭回。
S经太华E:太华五千寻，重岩合沓起。势飞白云外，影倒黄河里。上有千莲叶，服之久不死。山高采难得，叹息徒仰止。
S季夏入北山E:整驾俟明发，逶迤历险途。天形逼峰尽，地势入溪无。树绕圆潭密，云横叠障孤。谁怜后时者，六月未南图。
S采莲曲E:游女泛江晴，莲红水复清。竞多愁日暮，争疾畏船倾。波动疑钗落，风生觉袖轻。相看未尽意，归浦棹歌声。
S阳春歌E:帘低晓露湿，帘卷莺声急。欲起把箜篌，如凝彩弦涩。孤眠愁不转，点泪声相及。净扫阶上花，风来更吹入。
S晚至乡亭E:长亭日已暮，驻马暂盘桓。山川杳不极，徒侣默相看。云夕荆台暗，风秋郢路寒。客心一如此，谁复采芳兰。
S舟行旦发E:夜帆时未发，同侣暗相催。山晓月初下，江鸣潮欲来。稍分扬子岸，不辨越王台。自客水乡里，舟行知几回。
S送人归山E:相逢唯道在，谁不共知贫。归路分残雨，停舟别故人。霜明松岭晓，花暗竹房春。亦有栖闲意，何年可寄身。
S晚投南村E:客行逢日暮，原野散秋晖。南陌人初断，西林鸟尽归。暗蓬沙上转，寒叶月中飞。村落无多在，声声近捣衣。
S送孙舍人归湘州E:盛才倾世重，清论满朝归。作隼他年计，为鸳此日飞。比肩移日近，抗首出郊畿。为报清漳水，分明照锦衣。
S再登河阳城怀古E:客游倦旅思，憩驾陟崇墉。元凯标奇迹，安仁擅美踪。远近浊河流，出没青山峰。伫想空不极，怀古怅无从。
S题莹上人院E:舍筏求香偈，因泉演妙音。是明捐俗网，何独在山林。缭绕藤轩密，逶迤竹径深。为传同学志，兹宇可清心。
S寄内诗E:握笔题诗易，荷戈征戍难。惯从鸳被暖，怯向雁门寒。瘦尽宽衣带，啼多渍枕檀。试留青黛著，回日画眉看。
S向竹吟E:积尘为太山，掬水成东海。富贵有时乖，希夷无日改。绛节出崆峒，霓衣发光彩。古者有七贤，六个今何在。
S留赠偃师主人E:孤城漏未残，徒侣拂征鞍。洛北去愁远，淮南归梦阑。晓灯回壁暗，晴雪卷帘寒。更尽主人酒，出门行路难。
S长门E:怅望黄金屋，恩衰似越逃。花生针眼刺，月送剪肠刀。地近欢娱远，天低雨露高。时看回辇处，泪脸湿夭桃。
S咏美人骑马E:骏马娇仍稳，春风灞岸晴。促来金镫短，扶上玉人轻。帽束云鬟乱，鞭笼翠袖明。不知从此去，何处更倾城。
S古砚E:癖性爱古物，终岁求不得。昨朝得古砚，兰河滩之侧。波涛所击触，背面生隟隙。质状朴且丑，令人作不得。
S汤周山E:汤周二大仙，庐此得升天。风俗因兴庙，春秋不记年。锦云张紫盖，琴溜泻鸣泉。丹灶犹存鼎，仙花发故园。
S合水县玉泉石崖刻E:山脉逗飞泉，泓澄傍岩石。乱垂寒玉筱，碎洒珍珠滴。澄波涵万象，明镜泻天色。有时乘月来，赏咏还自适。
S离别难E:此别难重陈，花飞复恋人。来时梅覆雪，去日柳含春。物候催行客，归途淑气新。剡川今已远，魂梦暗相亲。
S新妆诗E:啼鸟惊眠罢，房栊乘晓开。凤钗金作缕，鸾镜玉为台。妆似临池出，人疑向月来。自怜终不见，欲去复裴回。
S柳絮E:霭霭芳春朝，雪絮起青条。或值花同舞，不因风自飘。过尊浮绿醑，拂幌缀红绡。那用持愁玩，春怀不自聊。
S答微之E:侯门初拥节，御苑柳丝新。不是悲殊命，唯愁别近亲。黄莺迁古木，朱履从清尘。想到千山外，沧江正暮春。
S写真寄夫E:欲下丹青笔，先拈宝镜寒。已经颜索寞，渐觉鬓凋残。泪眼描将易，愁肠写出难。恐君浑忘却，时展画图看。
S昭君怨E:自古无和亲，贻灾到妾身。朔风嘶去马，汉月出行轮。衣薄狼山雪，妆成虏塞春。回看父母国，生死毕胡尘。
S铜雀台E:歌扇向陵开，齐行奠玉杯。舞时飞燕列，梦里片云来。月色空余恨，松声莫更哀。谁怜未死妾，掩袂下铜台。
S赠所思E:所居幸接邻，相见不相亲。一似云间月，何殊镜里人。丹诚空有梦，肠断不禁春。愿作梁间燕，无由变此身。
S怀远E:隙尘何微微，朝夕通其辉。人生各有托，君去独不归。青林有蝉响，赤日无鸟飞。裴回东南望，双泪空沾衣。
S寄远E:忆昨会诗酒，终日相逢迎。今来成故事，岁月令人惊。泪流红粉薄，风度罗衣轻。难为子猷志，虚负文君名。
S中秋夜泊武昌E:两城相对峙，一水向东流。今夜素娥月，何年黄鹤楼。悠悠兰棹晚，渺渺荻花秋。无奈柔肠断，关山总是愁。
S赠卢夫人E:佳人惜颜色，恐逐芳菲歇。日暮出画堂，下阶拜新月。拜月如有词，傍人那得知。归来投玉枕，始觉泪痕垂。
S酬人雨后玩竹E:南天春雨时，那鉴雪霜姿。众类亦云茂，虚心能自持。多留晋贤醉，早伴舜妃悲。晚岁君能赏，苍苍劲节奇。
S寄国香E:旦夕醉吟身，相思又此春。雨中寄书使，窗下断肠人。山卷珠帘看，愁随芳草新。别来清宴上，几度落梁尘。
S暮春有感寄友人E:莺语惊残梦，轻妆改泪容。竹阴初月薄，江静晚烟浓。湿觜衔泥燕，香须采蕊蜂。独怜无限思，吟罢亚枝松。
S题任处士创资福寺E:幽人创奇境，游客驻行程。粉壁空留字，莲宫未有名。凿池泉自出，开径草重生。百尺金轮阁，当川豁眼明。
S早秋E:嫩菊含新彩，远山闲夕烟。凉风惊绿树，清韵入朱弦。思妇机中锦，征人塞外天。雁飞鱼在水，书信若为传。
S期友人阻雨不至E:雁鱼空有信，鸡黍恨无期。闭户方笼月，褰帘已散丝。近泉鸣砌畔，远浪涨江湄。乡思悲秋客，愁吟五字诗。
S访赵炼师不遇E:何处同仙侣，青衣独在家。暖炉留煮药，邻院为煎茶。画壁灯光暗，幡竿日影斜。殷勤重回首，墙外数枝花。
S寄飞卿E:阶砌乱蛩鸣，庭柯烟露清。月中邻乐响，楼上远山明。珍簟凉风著，瑶琴寄恨生。嵇君懒书札，底物慰秋情。
S道意寄崔侍郎E:莫漫恋浮名，应须薄宦情。百年齐旦暮，前事尽虚盈。愁鬓行看白，童颜学未成。无过天竺国，依止古先生。
S相思怨E:人道海水深，不抵相思半。海水尚有涯，相思渺无畔。携琴上高楼，楼虚月华满。弹著相思曲，弦肠一时断。
S送阎二十六赴剡县E:流水阊门外，孤舟日复西。离情遍芳草，无处不萋萋。妾梦经吴苑，君行到剡溪。归来重相访，莫学阮郎迷。
S寄洛中诸姊E:旧国经年别，关河万里思。题诗凭雁翼，望月想蛾眉。白发愁偏觉，归心梦独知。谁堪离乱处，掩泪向南枝。
S秦中春望E:凤楼春望好，宫阙一重重。上苑雨中树，终南霁后峰。落花行处遍，佳气晚来浓。喜见休明代，霓裳蹑道踪。
S舟夜一章E:水色连天色，风声益浪声。旅人归思苦，渔叟梦魂惊。举棹云先到，移舟月逐行。旋吟诗句罢，犹见远山横。
S爱妾换马E:朱鬣饰金镳，红妆束素腰。似云来躞蹀，如雪去摇飖。桃花含浅汗，柳叶带余娇。骋光将独立，双绝不俱标。
S和赵王观妓E:桂山留上客，兰室命妖饶。城中画广黛，宫里束纤腰。舞袖风前举，歌声扇后娇。周郎不须顾，今日管弦调。
S听独杵捣衣E:非是无人助，意欲自鸣砧。向月怜孤影，承风送迥音。疑捣双丝练，似奏一弦琴。令君闻独杵，知妾有专心。
S书遗文后E:苦哉黑闇女，乐矣功德天。智者俱不受，愚夫纳二边。我奉能仁教，归依弥勒前。愿阐摩诃衍，成就那罗延。
S谿叟E:谿翁居处静，谿鸟入门飞。早起钓鱼去，夜深乘月归。露香菰米熟，烟暖荇丝肥。潇洒尘埃外，扁舟一草衣。
S溪行即事E:近夜山更碧，入林溪转清。不知伏牛事，潭洞何从横。野岸烟初合，平湖月未生。孤舟屡失道，但听秋泉声。
S栖霞山夜坐E:山头戒坛路，幽映雪岩侧。四面青石床，一峰苔藓色。松风静复起，月影开还黑。何独乘夜来，殊非昼所得。
S宜丰新泉E:泉源新涌出，洞澈映纤云。稍落芙蓉沼，初淹苔藓文。素将空意合，净与众流分。每到清宵月，泠泠梦里闻。
S静林精舍E:静林溪路远，萧帝有遗踪。水击罗浮磬，山鸣于阗钟。灯传三世火，树老万株松。无数烟霞色，空闻昔卧龙。
S再还宜丰寺E:再寻招隐地，重会息心期。樵客问归日，山僧记别时。野云阴远甸，秋雨涨前陂。勿谓探形胜，吾今不好奇。
S春日山斋E:野径东风起，山扉度日开。晴光拆红萼，流水长青苔。逋客殊未去，芳时已再来。非关恋春草，自是欲裴回。
S送别E:凭高莫送远，看欲断归心。别恨啼猿苦，相思流水深。翠云南涧影，丹桂晚山阴。若未来双鹄，辽城何更寻。
S送王法师之西川E:旅游无近远，要自别魂销。官柳乡愁乱，春山客路遥。伴行芳草远，缘兴野花飘。计日功成后，还将辅圣朝。
S送范律师往果州E:终南千古后，独尔继卿名。离障非今日，修因是几生。乱峰寒影暮，深涧野流清。远客归心苦，难为此别情。
S酬陈明府舟中见赠E:长溪通夜静，素舸与人闲。月影沈秋水，风声落暮山。稻花千顷外，莲叶两河间。陶令多真意，相思一解颜。
S送殷判官归上都E:漾舟云路客，来过夕阳时。向背堪遗恨，逢迎宿未期。水容愁暮急，花影动春迟。别后王孙草，青青入梦思。
S赠别皇甫曾E:幽人从远岳，过客爱春山。高驾能相送，孤游且未还。紫苔封井石，绿竹掩柴关。若到云峰外，齐心去住间。
S送陈允初卜居麻园E:欲向麻源隐，能寻谢客踪。空山几千里，幽谷第三重。茅宇宁须葺，荷衣不待缝。因君见往事，为我谢乔松。
S秋题刘逸人林泉E:凉飙乱黄叶，迟客橘阴清。萝径封行迹，云门闭野情。零林秋露响，穿竹暮烟轻。莫恋幽栖地，怀安却败名。
S同使君宿大梁驿E:旌旗江上出，花外卷帘空。夜色临城月，春寒度水风。虽然行李别，且喜语音同。若问匡庐事，终身愧远公。
S初到汀州E:初放到沧洲，前心讵解愁。旧交容不拜，临老学梳头。禅室白云去，故山明月秋。几年犹在此，北户水南流。
S送道虔上人游方E:律仪通外学，诗思入玄关。烟景随缘到，风姿与道闲。贯花留净室，咒水度空山。谁识浮云意，悠悠天地间。
S寄钱郎中E:闭门深树里，闲足鸟来过。五马不复贵，一僧谁奈何。药苗家自有，香饭乞时多。寄语婵娟客，将心向薜萝。
S送清江上人E:越人僧体古，清虑洗尘劳。一国诗名远，多生律行高。见山援葛藟，避世著方袍。早晚云门去，侬应逐尔曹。
S送无著禅师归新罗E:万里归乡路，随缘不算程。寻山百衲弊，过海一杯轻。夜宿依云色，晨斋就水声。何年持贝叶，却到汉家城。
S游元象泊E:空水潮色净，澹然湖上心。舳舻轻且进，汀洲如可寻。秋风洄溯险，落日波涛深。寂寞武陵去，中流方至今。
S北原别业E:野外车骑绝，古村桑柘阴。流莺出谷静，春草闭门深。学稼农为业，忘情道作心。因知上皇日，凿井在灵林。
S访云母山僧E:森然古岩里，净行一番僧。松下滤寒水，佛前挑夜灯。莲花国土异，贝叶梵书能。想到空王境，无心问爱憎。
S题王班水亭E:湖上见秋色，旷然如尔怀。岂惟欢陇亩，兼亦外形骸。待月归山寺，弹琴坐暝斋。布衣闲自贵，何用谒天阶。
S山中寄王员外E:为问幽兰桂，空山复若何。芬芳终有分，采折更谁过。望在轩阶近，恩沾雨露多。移居傥得地，长愿接琼柯。
S怆故人旧居E:惆怅至日暮，寒鸦啼树林。破阶苔色厚，残壁雨痕深。命与时不遇，福为祸所侵。空余行径在，令我叹人吟。
S病愈寄友E:哀乐暗成疾，卧中芳月移。西山有清士，孤啸不可追。捣药昼林静，汲泉阴涧迟。微踪与麋鹿，远谢求羊知。
S程评事西园之作E:谁向春莺道，名园已共知。檐前回水影，城上出花枝。摇拂烟云动，登临翰墨随。相招能不厌，山舍为君移。
S题万山许炼师E:道成人不识，流水响空山。花暗轩窗外，云随坐卧间。验图名已久，绝粒事长闲。更欲昆仑去，羞看绛节还。
S越中赠程先生E:纱帽度残春，虚舟寄一身。溪边逢越女，花里问秦人。古塞连山静，阴霞落海新。有时城郭去，暗与酒家亲。
S送常大夫赴朔方E:关山今不掩，军候鸟先知。大汉嫖姚入，乌孙部曲随。高旌天外驻，寒角月中吹。归到长安第，花应再满枝。
S送人游闽越E:不须行借问，为尔话闽中。海岛阴晴日，江帆来去风。道游玄度宅，身寄朗陵公。此别何伤远，如今关塞通。
S夕次襄邑E:何处戒吾道，经年远路中。客心犹向北，河水自归东。古戍鸣寒角，疏林振夕风。轻舟惟载月，那与故人同。
S上都酬章十八兄E:每叹经年别，人生有几年。关河长问道，风雨独随缘。寓蝶成庄梦，怀人识祢贤。徽猷不及此，空愧白华篇。
S湘川怀古E:潇湘连汨罗，复对九嶷河。浪势屈原冢，竹声渔父歌。地荒征骑少，天暖浴禽多。脉脉东流水，古今同奈何。
S七夕E:七夕景迢迢，相逢只一宵。月为开帐烛，云作渡河桥。映水金冠动，当风玉珮摇。惟愁更漏促，离别在明朝。
S长安卧病E:身世足堪悲，空房卧病时。卷帘花雨滴，扫石竹阴移。已觉生如梦，堪嗟寿不知。未能通法性，讵可免支离。
S送吕郎中赴沧州E:出守沧州去，西风送旆旌。路遥经几郡，地尽到孤城。拜庙千山绿，登楼遍海清。何人共东望，日向积涛生。
S书马如文石门居E:别业逸高情，暮泉喧客亭。林回天阙近，雨过石门青。野果谁来拾，山禽独卧听。要迎文会友，时复扫柴扃。
S送章正字秩满东归E:朝衣登别席，春色满秦关。芸阁吏谁替，海门身又还。寻僧流水僻，见月远林闲。虽是忘机者，难齐去住间。
S赋得望远山送客归E:遥山寒雨过，正向暮天横。隐隐凌云出，苍苍与水平。何时凝厚地，几处映孤城。归客秋风里，回看伤别情。
S送朴山人归日本E:海霁晚帆开，应无乡信催。水从荒外积，人指日边回。望国乘风久，浮天绝岛来。傥因华夏使，书札转悠哉。
S送李少府之任临邛E:邛南方作尉，调补一何卑。发论唯公干，承家乃帝枝。山长风袅栈，江荫石和澌。旧井王孙宅，还寻独有期。
S游山寺E:千峰路盘尽，林寺昔何名。步步入山影，房房闻水声。多年人迹断，残照石阴清。自可求居止，安闲过此生。
S酬姚员外见过林下E:扫苔迎五马，莳药过申钟。鹤共林僧见，云随野客逢。入楼山隔水，滴旆露垂松。日暮题诗去，空知雅调重。
S过杏溪寺寄姚员外E:门径众峰头，盘岩复转沟。云僧随树老，杏水落江流。峡狖有时到，秦人今日游。谢公多晚眺，此景在南楼。
S送人罢举东游E:东堂今已负，况此远行难。兼雨风声过，连天草色干。鸿嘶荒垒闭，兵烧广川寒。若向龙门宿，悬知拭泪看。
S新年E:燃灯朝复夕，渐作长年身。紫阁未归日，青门又见春。掩关寒过尽，开定草生新。自有林中趣，谁惊岁去频。
S夏日送崔秀才游南E:南方山水地，念子为贫游。纵是逢佳景，那能缓旅愁。夕阳行远道，烦暑在孤舟。莫向巴江过，猿啼促泪流。
S晚秋酬姚合见寄E:新命起高眠，江湖空浩然。木衰犹有菊，燕去即无蝉。分察千官内，孤怀远岳边。萧条人外寺，暌阻又经年。
S暮秋宿友人居E:招我郊居宿，开门但苦吟。秋眠山烧尽，暮歇竹园深。寒浦鸿相叫，风窗月欲沈。翻嫌坐禅石，不在此松阴。
S秋日寄厉玄先辈E:杨柳起秋色，故人犹未还。别离俱自苦，少壮岂能闲。夜雨吟残烛，秋城忆远山。何当一相见，语默此林间。
S赠诗僧E:寒山对水塘，竹叶影侵堂。洗药冰生岸，开门月满床。病多身又老，枕倦夜兼长。来谒吾曹者，呈诗问否臧。
S寒夜过睿川师院E:长生推献寿，法坐四朝登。问难无强敌，声名掩古僧。绝尘苔积地，栖竹鸟惊灯。语默俱忘寐，残窗半月棱。
S题青龙寺纵公房E:从谁得法印，不离上方传。夕磬城霜下，寒房竹月圆。烟残衰木畔，客住积云边。未隐沧洲去，时来于此禅。
S金州别姚合E:日日西亭上，春留到夏残。言之离别易，勉以道途难。山出一千里，溪行三百滩。松间楼里月，秋入五陵看。
S菊E:东篱摇落后，密艳被寒催。夹雨惊新拆，经霜忽尽开。野香盈客袖，禁蕊泛天杯。不共春兰并，悠扬远蝶来。
S松E:枝干怪鳞皴，烟梢出涧新。屈盘高极目，苍翠远惊人。待鹤移阴过，听风落子频。青青寒木外，自与九霄邻。
S兰E:兰色结春光，氛氲掩众芳。过门阶露叶，寻泽径连香。畹静风吹乱，亭秋雨引长。灵均曾采撷，纫珮挂荷裳。
S陨叶E:绕巷夹溪红，萧条逐北风。别林遗宿鸟，浮水载鸣虫。石小埋初尽，枝长落未终。带霜书丽什，闲读白云中。
S李常侍书堂E:结构因坟籍，檐前竹未生。涂油窗日早，阅椠幌风轻。息架蛩惊客，垂灯雨过城。已应穷古史，师律孰齐名。
S经贞女祠E:朝赛暮还祈，开唐复历隋。精诚山雨至，岁月庙松衰。窥穴龙潭黑，过门鸟道危。不同巫峡女，来往楚王祠。
S送董正字归觐毗陵E:暂辞雠校去，未发见新鸿。路入江波上，人归楚邑东。山遥晴出树，野极暮连空。何以念兄弟，应思洁膳同。
S送邵锡及第归湖州E:春关鸟罢啼，归庆浙烟西。郡守招延重，乡人慕仰齐。橘青逃暑寺，茶长隔湖溪。乘暇知高眺，微应辨会稽。
S送灵武李侍御E:灵州天一涯，幕客似还家。地得江南壤，程分碛里砂。禁盐调上味，麦穗结秋花。前席因筹画，清吟塞日斜。
S送喻凫及第归阳羡E:姓字载科名，无过子最荣。宗中初及第，江上觐难兄。月向波涛没，茶连洞壑生。石桥高思在，且为看东坑。
S寄姚谏议E:鸣鞭静路尘，籍籍谏垣臣。函疏辞专密，炉香立独亲。箧多临水作，窗宿卧云人。危坐开寒纸，灯前起草频。
S寄殿院薛侍御E:名高意本闲，浮俗自难攀。佐蜀连钱出，朝天獬豸还。回翔历清院，弹奏迥离班。休浣通玄旨，留僧昼掩关。
S禅林寺E:台山朝佛陇，胜地绝埃氛。冷色石桥月，素光华顶云。远泉和雪溜，幽磬带松闻。终断游方念，炉香继此焚。
S寄兴善寺崔律师E:沐浴前朝像，深秋白发师。从来居此寺，未省有东池。幽石丛圭片，孤松动雪枝。顷曾听道话，别起远山思。
S送清散游太白山E:卷经归太白，蹑藓别萝龛。若履浮云上，须看积翠南。倚身松入汉，瞑目月离潭。此境堪长往，尘中事可谙。
S同刘秀才宿见赠E:浮云流水心，只是爱山林。共恨多年别，相逢一夜吟。既能持苦节，勿谓少知音。忆就西池宿，月圆松竹深。
S官池上E:迥疏城阙内，寒泻出云波。岸广山鱼到，汀闲海鹭过。泛沟侵道急，流叶入宫多。移舸浮中沚，清宵彻晓河。
S中秋月E:蟾宜天地静，三五对阶蓂。照耀超诸夜，光芒掩众星。影寒池更澈，露冷树销青。枉值中秋半，长乖宿洞庭。
S雪E:松亚竹珊珊，心知万井欢。山明迷旧径，溪满涨新澜。客醉瑶台曙，兵防玉塞寒。红楼知有酒，谁肯学袁安。
S宿西岳白石院E:白石上嵌空，寒云西复东。瀑流悬住处，雏鹤失禅中。岳壁松多古，坛基雪不通。未能亲近去，拥褐愧相同。
S送僧E:四海无拘系，行心兴自浓。百年三事衲，万里一枝筇。夜减当晴影，春消过雪踪。白云深处去，知宿在何峰。
S送李长吉之任东井E:江盘栈转虚，候吏拜行车。家世维城后，官资宰邑初。市饶黄犊卖，田蹑白云鉏。万里千山路，何因欲寄书。
S京口别崔固E:积雨晴时近，西风叶满泉。相逢嵩岳客，共听楚城蝉。宿馆横秋岛，归帆张远田。别君还寂寞，不似剡中年。
S中秋江驿示韦益E:莫惜三更坐，难销万里情。同看一片月，俱在广州城。泪逐金波满，魂随夜鹊惊。支颐乡思断，无语到鸡鸣。
S中秋台看月E:海雨洗烟埃，月从空碧来。水光笼草树，练影挂楼台。皓耀迷鲸口，晶荧失蚌胎。宵分凭栏望，应合见蓬莱。
S中秋夜南楼寄友人E:海月出白浪，湖光射高楼。朗吟无绿酒，贱价买清秋。气冷鱼龙寂，轮高星汉幽。他乡此夜客，对酌经多愁。
S吊从兄岛E:尽日叹沉沦，孤高碣石人。诗名从盖代，谪宦竟终身。蜀集重编否，巴仪薄葬新。青门临旧卷，欲见永无因。
S酬秦山人系题赠E:出斋步杉影，手自开禅扉。花满不污地，云多从触衣。思山石藓净，款客露葵肥。果得宗居士，论心到极微。
S题沈道士新亭E:何处好攀跻，新亭俯旧溪。坐中千里近，檐下四山低。小浦依林曲，回塘绕郭西。桃花春满地，归路莫相迷。
S送卢仲舒移家海陵E:世故多离散，东西不可嗟。小秦非本国，楚塞复移家。海岛无邻里，盐居少物华。山中吟夜月，相送在天涯。
S同裴录事楼上望E:退食高楼上，湖山向晚晴。桐花落万井，月影出重城。水竹凉风起，帘帏暑气清。萧萧独无事，因见莅人情。
S送秘上人游京E:共君方异路，山伴与谁同。日冷行人少，时清古镇空。暖瓶和雪水，鸣锡带江风。撩乱终南色，遥应入梦中。
S赋得啼猿送客E:万里巴江外，三声月峡深。何年有此路，几客共沾襟。断壁分垂影，流泉入苦吟。凄凉离别后，闻此更伤心。
S南楼望月E:夜月家家望，亭亭爱此楼。纤云溪上断，疏柳影中秋。渐映千峰出，遥分万派流。关山谁复见，应独起边愁。
S寻陆鸿渐不遇E:移家虽带郭，野径入桑麻。近种篱边菊，秋来未著花。扣门无犬吠，欲去问西家。报道山中去，归时每日斜。
S宿吴匡山破寺E:双峰百战后，真界满尘埃。蔓草缘空壁，悲风起故台。野花寒更发，山月暝还来。何事池中水，东流独不回。
S九月十日E:爱杀柴桑隐，名溪近讼庭。扫沙开野步，摇舸出闲汀。宿简邀诗伴，余花在酒瓶。悠然南望意，自有岘山情。
S酬崔侍御见赠E:买得东山后，逢君小隐时。五湖游不厌，柏署迹如遗。市隐何妨道，禅栖不废诗。与君为此说，长破小乘疑。
S题山壁示道维上人E:独居何意足，山色在前门。身野长无事，心冥自不言。闲行数乱竹，静坐照清源。物外从知少，禅徒不耐烦。
S和裴少府怀京兄弟E:宦游三楚外，家在五陵原。凉夜多归梦，秋风满故园。北书无远信，西候独伤魂。空念青门别，殷勤岐路言。
S晚秋宿李军道所居E:清溪路不遥，都尉每相招。落日休戎马，秋风罢射雕。朮花生野径，柏实满寒条。永夜依山府，禅心共寂寥。
S送陆判官归杭州E:芳草潜州路，乘轺忆再旋。余花故林下，残月旧池边。峰色云端寺，潮声海上天。明朝富春渚，应见谢公船。
S游溪待月E:溪色思泛月，沿洄欲未归。残灯逢水店，疏磬忆山扉。夜浦鱼惊少，空林鹊绕稀。可中才望见，撩乱捣寒衣。
S西溪独泛E:道情何所寄，素舸漫流间。真性怜高鹤，无名羡野山。经寒丛竹秀，人静片云闲。泛泛谁为侣，唯应共月还。
S陪卢判官水堂夜宴E:暑气当宵尽，裴回坐月前。静依山堞近，凉入水扉偏。久是栖林客，初逢佐幕贤。爱君高野意，烹茗钓沦涟。
S寄昱上人上方居E:厌向人间住，逢山欲懒归。片云闲似我，日日在禅扉。地静松阴遍，门空鸟语稀。夜凉疏磬尽，师友自相依。
S郭北寻徐主簿别业E:近依城北住，幽远少人知。积雪行深巷，闲云绕古篱。竹花冬更发，橙实晚仍垂。还共岩中鹤，今朝下渌池。
S题沈少府书斋E:不下南昌县，书斋每日闲。野花当砌落，溪鸟逐人还。有兴常临水，无时不见山。千峰数可尽，不出小窗间。
S新秋送卢判官E:故人念宿昔，欲别增远情。入座炎气屏，为君秋景清。由来空山客，不怨离弦声。唯有暮蝉起，相思碧云生。
S送关小师还金陵E:如何有归思，爱别欲忘难。白鹭沙洲晚，青龙水寺寒。蕉花铺净地，桂子落空坛。持此心为境，应堪月夜看。
S岘山送裴秀才赴举E:汉家招秀士，岘上送君行。万里见秋色，两河伤远情。王师出西镐，虏寇避东平。天府登名后，回看楚水清。
S送契上人游扬州E:西陵古江口，远见东扬州。渌水不同泛，春山应独游。寻僧白岩寺，望月谢家楼。宿昔心期在，人寰非久留。
S送郑孝廉淮西觐省E:离袂翠华满，晨羞欲早行。春风生楚树，晓角发隋城。野霭湿衣彩，江鸿增客情。征途不用戒，坐见白波清。
S送沈秀才之闽中E:越客不成歌，春风起渌波。岭重寒不到，海近瘴偏多。野戍桄榔发，人家翡翠过。翻疑此中好，君问定如何。
S送清会上人游京E:佳游限衰疾，一笑向西风。思见青门外，曾临素浐东。峰明云际寺，日出露寒宫。行道禅长在，香尘不染空。
S送沈居士还太原E:辞官因世难，家族盛南朝。名重郊居赋，才高独酌谣。浪花飘一叶，峰色向三条。高逸虽成性，弓旌肯忘招。
S兵后送姚太祝赴选E:两河兵已偃，处处见归舟。日夜故人散，江皋芳树秋。楚云伤远思，秦月忆佳游。名动春官籍，翩翩才少俦。
S送乾封李成E:羽檄飞未息，离情远近同。感君由泛瑟，关我是征鸿。眇默归人尽，疏芜夜渡空。还期当岁晚，独在路行中。
S送重钧上人游天台E:渐看华顶出，幽赏意随生。十里行松色，千重过水声。海容云正尽，山色雨初晴。事事将心证，知君道可成。
S送道琚上人还金陵E:一与钟山别，山中得信稀。经年求法后，及夏问安归。野实充甘膳，池花当彩衣。慈亲莫返拜，外礼欲无为。
S送裴邕之上京E:辞山偶世清，挟策忽西行。帆过随江疾，衣沾楚雪轻。尚文须献赋，重道莫论兵。东观今多事，应高白马生。
S送张孝廉赴举E:名在诸生右，家经见素风。春田休学稼，秋赋出儒宫。别路残云湿，离情晚桂丛。明年石渠署，应继叔孙通。
S送刘司法之越E:萧萧鸣夜角，驱马背城濠。雨后寒流急，秋来朔吹高。三山期望海，八月欲观涛。几日西陵路，应逢谢法曹。
S送常清上人还舒州E:灊人思尔法，楚信有回船。估客亲宵语，闲鸥偶昼禅。经声含石潋，麈尾拂江烟。常说归山意，诛茅庐霍前。
S送丘秀才游越E:山情与诗思，烂熳欲何从。夜舸谁相逐，空江月自逢。春期越草秀，晴忆剡云浓。便拟将轻锡，携居入乱峰。
S送杨校书还济源E:妖烽昨日静，故里近嵩丘。楚月摇归梦，江枫见早秋。乡心无远道，北信减离忧。禅子还无事，辞君买沃州。
S送杨遂初赴选E:秋风吹别袂，客思在长安。若得临觞醉，何须减瑟弹。秉心凌竹柏，仗信越波澜。春会文昌府，思君每北看。
S送赟上人还京E:久游春草尽，还寄北船归。沙鸟窥中食，江云入净衣。秦原山色近，楚寺磬声微。见说翻经馆，多闻似者稀。
S送广通上人游江西E:香炉七岭秀，秋色九江清。自古多禅隐，吾常爱此行。寻师经鄂渚，受请到青城。离别人间事，何关道者情。
S送罗判官还寿州幕E:君章才五色，知尔得家风。故里旋归驾，寿春思奉戎。天寒长蛇伏，飙烈文虎雄。定颂张征虏，桓桓戡难功。
S送李秀才赴婺州招E:山开江色上，孤赏去应迟。绿水迎吴榜，秋风入楚词。猿清独宿处，木落远行时。见说东阳守，登楼为尔期。
S送裴判官赴商幕E:商洛近京师，才难赴幕时。离歌纷白纻，候骑拥青丝。会喜疲人息，应逢猾虏衰。看君策高足，自此烟霄期。
S送唐赞善游越E:田园临汉水，离乱寄随关。今日烟尘尽，东西又未还。长亭百越外，孤棹五湖间。何处游芳草，云门千万山。
S送韦秀才E:晨装行堕叶，万里望桑干。旧说泾关险，犹闻易水寒。黄云战后积，白草暮来看。近得君苗信，时教旅思宽。
S送陈秀才赴举E:诸侯惧削地，选士皆不羁。休隐脱荷芰，将鸣矜羽仪。甲科争玉片，诗句拟花枝。君实三楚秀，承家有清规。
S送李季良北归E:风吹残柳丝，孤客欲归时。掩抑楚弦绝，离披湘叶衰。前军犹转战，故国杳难期。北望雁门雪，空吟平子诗。
S送卢孟明还上都E:江皋北风至，归客独伤魂。楚水逢乡雁，平陵忆故园。征骖嘶别馆，落日隐寒原。应及秦川望，春华满国门。
S送李少宾赴举E:岂谓江南别，心如塞上行。苦云摇阵色，乱木搅秋声。周谷雨未散，汉河流尚横。春司迟尔策，方用静妖兵。
S送孙侍御游越E:不知持斧客，吟会是何情。丹陛恩犹在，沧洲赏暂行。江桡随月泛，山策逐云行。佳句传零雨，诗流许盛名。
S送还本上人游江西E:欲广分何教，心将江汉期。云招望寺处，月待溯杯时。真侣谁伤别，降猿汝自悲。多应过庐阜，幽赏却来迟。
S于武原从送卢士举E:落日独归客，空山匹马嘶。萧条古关外，岐路更东西。大泽云寂寂，长亭雨凄凄。君还到湘水，寒夜满猿啼。
S送沙弥大智游五台E:童年随法侣，家世本儒流。章句三生学，清凉万里游。云归龙沼暗，木落雁门秋。长老应相问，传予向祖州。
S送禀上人游越E:云泉谁不赏，独见尔情高。投石轻龙窟，临流笑鹭涛。折荷为片席，洒水净方袍。剡路逢禅侣，多应问我曹。
S送潘秀才之舒州E:楚水清风生，扬舲泛月行。荻洲寒露彩，雷岸曙潮声。东道思才子，西人望客卿。从来金谷集，相继有诗名。
S送王山人游庐山E:千里访灵奇，山资亦相随。叶舟过鹤市，花漏宿龙池。峰顶应闲散，人间足别离。白云将世事，吾见尔心知。
S送沙弥长文游京E:白版年犹小，黄花褐已通。若为诗思逸，早欲似休公。迈俗多真气，传家有素风。应须学心地，宗旨在关东。
S送吴冯游京E:北期何意促，蕙草夜来繁。清月思淮水，春风望国门。此时休旋逸，万里忽飞翻。若忆山阴会，孤琴为我援。
S宿支硎寺上房E:上方精舍远，共宿白云端。寂寞千峰夜，萧条万木寒。山光霜下见，松色月中看。却与西林别，归心即欲阑。
S览史E:黄绮皆皓发，秦时隐商山。嘉谋匡帝道，高步游天关。不爱珪组绁，却思林壑还。放歌长松下，日与孤云闲。
S咏数探得七E:邹子谭天岁，黄童对日年。求真初作传，炼魄已成仙。鹤驾迎缑岭，星桥下蜀川。逢君竹林客，相对弄清弦。
S赋得石梁泉送崔逵E:架石通霞壁，悬崖散碧沙。天晴虹影渡，风细练文斜。举陟幽期阻，沿洄客意赊。河梁非此路，别恨亦无涯。
S咏敡上人座右画松E:写得长松意，千寻数尺中。翠阴疑背日，寒色欲生风。真树孤标在，高人立操同。一枝遥可折，吾欲问生公。
S咏小瀑布E:瀑布小更奇，潺湲二三尺。细脉穿乱沙，丛声咽危石。初因智者赏，果会幽人迹。不向定中闻，那知我心寂。
S拟长安春词E:春信在河源，春风荡妾魂。春歌杂鶗鴂，春梦绕轘辕。春絮愁偏满，春丝闷更繁。春期不可定，春曲懒新翻。
S题馀不溪废寺E:武原离乱后，真界积尘埃。残月生秋水，悲风起故台。居人今已尽，栖鸽暝还来。不到无生理，应堪赋七哀。
S忆天台E:箬溪朝雨散，云色似天台。应是东风便，吹从海上来。灵山游汗漫，仙石过莓苔。误到人间世，经年不早回。
S万回寺E:万里称逆化，愚蠢性亦全。紫绂拖身上，妖姬安膝前。见他拘坐寂，故我是眠禅。吾知至人心，杳若青冥天。
S禅诗E:万法出无门，纷纷使智昏。徒称谁氏子，独立天地元。实际且何有，物先安可存。须知不动念，照出万重源。
S哀教E:本师不得已，强为我著书。知尽百虑遣，名存万象拘。如何工言子，终日论虚无。伊人独冥冥，时人以为愚。
S陪卢中丞闲游山寺E:野寺出人境，舍舟登远峰。林开明见月，万壑静闻钟。拥烛明山翠，交麾动水容。如何股肱守，尘外得相逢。
S送旻上人游天台E:真心不废别，试看越溪清。知汝机忘尽，春山自有情。月思华顶宿，云爱石门行。海近应须泛，无令鸥鹭惊。
S驾幸天长寺应制E:天界宜春赏，禅门不掩关。宸游双阙外，僧引百花间。车马喧长路，烟云净远山。观空复观俗，皇鉴此中闲。
S赠卢逸人E:高眠岩野间，至艺敌应难。诗苦无多首，药灵惟一丸。引泉鱼落釜，攀果露沾冠。已得嵇康趣，逢迎事每阑。
S送玉禅师E:飘然无定迹，迥与律乘违。入郭随缘住，思山破夏归。盂擎数家饭，衲乞几人衣。洞了曹溪旨，宁输俗者机。
S送智光之南值雨E:结束衣囊了，炎州定去游。草堂方惜别，山雨为相留。又得一宵话，免生千里愁。莫辞重卜日，后会必经秋。
S边思E:西北黄云暮，声声画角愁。阴山一夜雨，白草四郊秋。乱雁鸣寒渡，飞沙入废楼。何时番色尽，此地见芳洲。
S八月十五夜玩月E:寻常三五夜，不是不婵娟。及至中秋满，还胜别夜圆。清光凝有露，皓魄爽无烟。自古人皆望，年来又一年。
S赠李溟秀才E:南居古庙深，高树宿山禽。明月上清汉，骚人动楚吟。数篇正始韵，一片补亡心。孤悄欺何谢，云波不可寻。
S送石秀才E:正是叹羁游，知音拜楚侯。何须辞远道，自可乐扁舟。倚棹江洲雨，闻猿岛岫秋。谢家山水兴，终日待诗流。
S送禅师宗极归玉峰E:背郭去归宿，头陀意颇浓。鹤争栖远树，猿斗上孤峰。夜戍经霜月，秋城过雨钟。由来无定止，何处访高踪。
S送僧归旧山E:谈空与破邪，献寿复荣家。白日得何偈，青天落几花。传灯皆有分，化俗独无涯。却入中峰寺，还知有聚沙。
S送圆仁三藏归本国E:家山临晚日，海路信归桡。树灭浑无岸，风生只有潮。岁穷程未尽，天末国仍遥。已入闽王梦，香花境外邀。
S送王炼师归嵩岳E:飘然绿毛节，杳去洛城端。隔水见秋岳，兼霜扫石坛。一溪松色古，半夜鹤声寒。迥与人寰别，劳生不可观。
S效古E:荣辱又荣辱，一何翻与覆。人生百岁中，孰肯死前足。玄鬓忽如丝，青丛不再绿。自古争名徒，黄金是谁禄。
S病后作E:未得忘身法，此身终未安。病肠犹可洗，瘦骨不禁寒。药少心情饵，经无气力看。悠悠片云质，独对夕阳残。
S写真E:图形期自见，自见却伤神。已是梦中梦，更逢身外身。水花凝幻质，墨彩染空尘。堪笑予兼尔，俱为未了人。
S谢友人见访留诗E:轩车谁肯到，泉石自相亲。暮雨凋残寺，秋风怅望人。庭新一片叶，衣故十年尘。赖有瑶华赠，清吟愈病身。
S赠行脚僧E:世界曾行遍，全无行可修。炎凉三衲共，生死一身休。片断云随体，稀疏雪满头。此门无所著，不肯暂淹留。
S登楼忆友E:物象远濛濛，周回极望中。带烟千井树，和磬一楼风。月色寒沈地，波声夜飏空。登临无限趣，恨不与君同。
S华严寺望樊川E:万木叶初红，人家树色中。疏钟摇雨脚，秋水浸云容。雪碛回寒雁，村灯促夜舂。旧山归未得，生计欲何从。
S观棋E:拂局尽消时，能因长路迟。点头初得计，格手待无疑。寂默亲遗景，凝神入过思。共藏多少意，不语两相知。卷八百二十五
S山居E:雪消春力展，花漫洞门垂。果长纤枝曲，岩崩直道移。重猿围浅井，斗鼠下疏篱。寒食微灯在，高风势彻陂。
S寄积麦山会如长老E:默然如大道，尘世不相关。青桧行时静，白云禅处闲。贫高一生行，病长十年颜。夏满期游寺，寻山又下山。
S送僧E:四海无拘系，行心兴自浓。百年三事衲，万里一枝筇。夜减当晴影，春消过雪踪。白云深处去，知宿在何峰。
S哭贾岛E:燕生松雪地，蜀死葬山根。诗僻降今古，官卑误子孙。冢栏寒月色，人哭苦吟魂。墓雨滴碑字，年年添藓痕。
S自遣E:日日为诗苦，谁论春与秋。一联如得意，万事总忘忧。雨堕花临砌，风吹竹近楼。不吟头也白，任白此生头。
S酬沈先辈卷E:一百八十首，清泠韵可敲。任从人不爱，终是我难抛。桂魄吟来满，蒲团坐得凹。先生声价在，寰宇几人抄。
S题贾岛吟诗台E:此台如可废，此恨有谁平。纵使迷青草，终难没旧名。天悲朝雨色，岳哭夜猿声。不是心偏苦，应关自古情。
S旧国里E:旧居梨岭下，风景近炎方。地暖生春早，家贫觉岁长。石房云过湿，杉径雨馀香。日夕竟无事，诗书聊自强。
S秋日江居闲咏E:寄居江岛边，闲咏见秋残。草白牛羊瘦，风高猿鸟寒。检方医故疾，挑荠备中餐。时复停书卷，鉏莎种木兰。
S送人游塞E:去去玉关路，省君曾未行。塞深多伏寇，时静亦屯兵。雪每先秋降，花尝近夏生。闲陪射雕将，应到受降城。
S乞荆浩画E:六幅故牢健，知君恣笔踪。不求千涧水，止要两株松。树下留盘石，天边纵远峰。近岩幽湿处，惟藉墨烟浓。
S辞郡守李公恩命E:虚著褐衣老，浮杯道不成。誓传经论死，不染利名生。厌树遮山色，怜窗向月明。他时随范蠡，一棹五湖清。
S睹木平和尚E:木平山里人，貌古年复少。相看陌路同，论心秋月皎。怀衲线非蚕，助歌声有鸟。城阙今日来，一讴曾已晓。
S赏牡丹应教E:拥衲对芳丛，由来事不同。鬓从今日白，花似去年红。艳异随朝露，馨香逐晓风。何须对零落，然后始知空。卷八百二十六
S临高台E:凉风吹远念，使我升高台。宁知数片云，不是旧山来。故人天一涯，久客殊未回。雁来不得书，空寄声哀哀。
S古离别E:离恨如旨酒，古今饮皆醉。只恐长江水，尽是儿女泪。伊余非此辈，送人空把臂。他日再相逢，清风动天地。
S春晚闲居寄陈嵩伯E:春霖闭门久，春色聚庭木。一梦辞旧山，四邻有新哭。菰蒲生白水，风篁擢纤玉。为忆湖上翁，花时独冥目。
S古镜词E:我有一面镜，新磨似秋月。上唯金膏香，下状骊龙窟。等闲不欲开，丑者多不悦。或问几千年，轩辕手中物。
S谢卢少卿惠千文E:庐山有石镜，高倚无尘垢。昼景分烟萝，夜魄侵星斗。苞含物象列，搜照鱼龙吼。寄谢天地间，毫端皆我有。卷八百二十八
S道情偈E:草木亦有性，与我将不别。我若似草木，成道无时节。世人不会道，向道却嗔道。伤嗟此辈人，宝山不得宝。
S春山行E:重叠太古色，濛濛花雨时。好峰行恐尽，流水语相随。黑壤生红黍，黄猿领白儿。因思石桥月，曾与故人期。
S送谏官南迁E:危行危言者，从天落海涯。如斯为远客，始是好男儿。瘴杂交州雨，犀揩马援碑。不知千万里，谁复识辛毗。
S怀香炉峰道人E:常思峰顶叟，石窟土为床。日日先见日，烟霞多异香。冥心同槁木，扫雪带微阳。终必相寻去，斯人不可忘。
S淮上逢故人E:故园离乱后，十载始逢君。长恨南熏奏，寻常只自闻。荒窗秋见岳，赤地夜生云。莫叹谋身晚，中兴正用文。
S题简禅师院E:机忘室亦空，静与沃洲同。唯有半庭竹，能生竟日风。思山海月上，出定印香终。继后传衣者，还须立雪中。
S天台老僧E:独住无人处，松龛岳色侵。僧中九十腊，云外一生心。白发垂不剃，青眸笑转深。犹能指孤月，为我暂开襟。
S经费隐君旧宅E:巉岩玉九株，秀湿掩苍梧。祥瑞久不出，羲轩消得无。雨和高瀑浊，烧熁大槠枯。到此思归去，迢迢隔五湖。
S秋末怀旧山E:昔住匡庐北，无人知姓名。侵云收谷粟，引蚁上柑橙。寒雨雪兼落，枯林虎独行。谁能将白发，共向此中生。
S春过鄱阳湖E:百虑片帆下，风波极目看。吴山兼鸟没，楚色入衣寒。过此愁人处，始知行路难。夕阳沙岛上，回首一长叹。
S寄僧野和尚E:鸟外更谁亲，诸峰即四邻。白头寒枕石，青衲烂无尘。橡栗堆行径，猿猴绕定身。傥然重结社，愿作扫坛人。
S寄冯使君E:端居碧云暮，好鸟啼红芳。满郭桃李熟，卷帘风雨香。清吟绣段句，默念芙蓉章。未得归山去，频升谢守堂。
S寄紫阁隐者E:积翠藏一叟，常思未得游。不知在岩下，为复在峰头。苔上枯藤笐，泉淋破石楼。伊余更何事，不学此翁休。
S旅中怀孙路E:暮尘微雨收，蝉急楚乡秋。一片月出海，几家人上楼。砌香残果落，汀草宿烟浮。唯有知音者，相思歌白头。
S贻世E:至理不误物，悠悠自不明。黄金烧欲尽，白发火边生。苦惑神仙谜，难收日月精。捕风兼系影，信矣不须争。
S览李秀才卷E:香沐整山衣，开君一轴诗。吟当秋景苦，味出雪林迟。经济几人到，工夫两鬓知。因嗟和氏泪，不是等闲垂。
S怀方干、张为E:冥搜入仙窟，半夜水堂前。吾道只如此，古人多亦然。萤沈荒坞雾，月苦绿梧蝉。因忆垂纶者，沧浪何处边。
S四皓图E:何人图四皓，如语话唠唠。双鬓雪相似，是谁年最高。溪苔连豹褥，仙酒污云袍。想得忘秦日，伊余亦合逃。
S怀白阁道侣E:寒思白阁层，石屋两三僧。斜雪扫不尽，饥猿唤得应。香然一字火，磬过数潭冰。终必相寻去，孤怀久不胜。
S读孟郊集E:东野子何之，诗人始见诗。清刳霜雪髓，吟动鬼神司。举世言多媚，无人师此师。因知吾道后，冷淡亦如斯。
S怀四明亮公E:孤峰含紫烟，师住此安禅。不下便不下，如斯太可怜。坐侵天井黑，吟久海霞蔫。岂觉尘埃里，干戈已十年。
S秋过钱塘江E:巨浸东隅极，山吞大野平。因知吴相恨，不尽海涛声。黑气腾蛟窟，秋云入战城。游人千万里，过此白髭生。
S上俞许二判官E:近抛蓑笠者，急善遇休明。未省亲宗伯，焉能识正声。病容经夏在，岳梦入秋并。无限林中意，今逢许郭倾。
S春寄西山陈陶E:搔首复搔首，孤怀草萋萋。春光已满目，君在西山西。堑水成文去，庭柯擎翠低。所思不可见，黄鸟花中啼。
S秋末江行E:四顾木落尽，扁舟增所思。云冲远烧出，帆转大荒迟。天际霜雪作，水边蒿艾衰。断猿不堪听，一听亦同悲。
S送人归新罗E:昨夜西风起，送君归故乡。积愁穷地角，见日上扶桑。蜃气生初霁，潮痕匝乱荒。从兹头各白，魂梦一相望。
S偶作E:十载独扃扉，唯为二雅诗。道孤终不杂，头白更何疑。句冷杉松与，霜严鼓角知。修心对闲镜，明月印秋池。
S赠方干E:盛名与高隐，合近谢敷村。弟子已得桂，先生犹灌园。垂纶侵海介，拾句历云根。白日升天路，如君别有门。
S渔父E:一叶一竿竹，眉须雪欲零。陆应无祖业，香必是伊腥。儿亦名鱼鹧，歌称我洞庭。回头深自愧，旧业近沧溟。
S题友人山居E:卜居邻坞寺，魂梦又相关。鹤本如云白，君初似我闲。月明僧渡水，木落火连山。从此天台约，来兹未得还。
S寄宋使君E:寺倚乌龙腹，窗中见碧棱。空廊人画祖，古殿鹤窥灯。风吼深松雪，炉寒一鼎冰。唯应谢内史，知此道心澄。
S送人征蛮E:七纵七擒处，君行事可攀。亦知磨一剑，不独定诸蛮。树尽低铜柱，潮常沸火山。名须麟阁上，好去及瓜还。
S怀周朴、张为E:二子无消息，多应各自耕。巴江思杜甫，漳水忆刘桢。白发应全白，生涯作么生。寄书多不达，空念重行行。
S寄令狐郎中E:雨打繁暑尽，放怀步微凉。绿苔狂似人，入我白玉堂。堑鸟眠堪画，庭柽夜益香。唯应蕊宫子，时到虎溪傍。
S鄱阳道中作E:鄱阳古岸边，无一树无蝉。路转他山大，砧驱乡思偏。湖平帆尽落，天淡月初圆。何事尧云下，干戈满许田。
S归故林别知己E:别离无古今，柳色向人深。万里长江水，平生不印心。远书容北雁，赠别谢南金。愧勉青云志，余怀非陆沈。
S送僧游天台E:囊空心亦空，城郭去腾腾。眼作么是眼，僧谁识此僧。歇隈红树久，笑看白云崩。已有天台约，深秋必共登。
S咏竹根珓子E:出处惭林薮，才微幸一阳。不缘怀片善，岂得近馨香。节亦因人净，声从掷地彰。但令筋力在，永愿报时昌。
S砚瓦E:浅薄虽顽朴，其如近笔端。低心蒙润久，入匣更身安。应念研磨苦，无为瓦砾看。傥然仁不弃，还可比琅玕。
S水壶子E:良匠曾陶莹，多居笔砚中。一从亲几案，常恐近儿童。卓立澄心久，提携注意通。不应嫌器小，还有济人功。
S笔E:莫讶书绅苦，功成在一毫。自从蒙管录，便觉用心劳。手点时难弃，身闲架亦高。何妨成五色，永愿助风骚。
S棋E:棋信无声乐，偏宜境寂寥。著高图暗合，势王气弥骄。人事掀天尽，光阴动地销。因知韦氏论，不独为吴朝。
S夜对雪作寄友生E:皓彩中宵合，开门失所踪。何年今夜意，共子在孤峰。气射灯花落，光侵壁罅浓。唯君心似我，吟到五更钟。
S题惠琮律师院E:苦节兼青目，公卿话有馀。唯传黄叶喻，还似白泉居。猿拨孤云破，钟撞众木疏。社坛踪迹在，重结复何如。
S寄清泠山道人E:常忆清泠子，深云种早禾。万缘虽不涉，一句子如何。踪迹诸峰匝，衣裳老虱多。江头无事也，终必到烟萝。
S秋尽途中作E:行行芳草歇，潭岛叶纷纷。山色路无尽，砧声客强闻。残阳曜极野，黑水浸空坟。那得无乡思，前程入楚云。
S闻征四处士E:一诏群公起，移山四海闻。因知丈夫事，须佐圣明君。白酒全倾瓮，蒲轮半载云。从兹居谏署，笔砚几人焚。
S送友人下第游边E:失意穷边去，孤城值晚春。黑山霞不赤，白日鬼随人。角咽胡风紧，沙昏碛月新。明时至公在，回首莫因循。
S寄匡山纪公E:锦绣谷中人，相思入梦频。寄言无别事，琢句似终身。书卷须求旨，须根易得银。斯言如不惑，千里亦相亲。
S苦热E:松桂枝不动，阳乌飞半天。稻麻须结实，沙石欲生烟。毒气仍干扇，高枝不立蝉。旧山多积雪，归去是何年。
S鄂渚赠祥公E:寂寥堆积者，自为是高僧。客远何人识，吟多冷病增。松烟青透壁，雪气细吹灯。犹赖师于我，依依非面朋。
S寒食郊外E:寒食将吾族，相随过石溪。冢花沾酒落，林鸟学人啼。白水穿芜疾，新霞出雾低。不堪回首望，家在赤松西。
S送道士归天台E:道高留不住，道去更何云。举世皆趋世，如君始爱君。径侵银地滑，瀑到石城闻。它日如相忆，金桃一为分。
S途中逢周朴E:东西南北路，相遇共兴哀。世浊无知己，子从何处来。菊衰芳草在，程远宿烟开。傥遇中兴主，还应不用媒。
S避寇山中作E:山翠碧嵯峨，攀牵去者多。浅深俱得地，好恶未知他。有草皆为户，无人不荷戈。相逢空怅望，更有好时么。
S避寇上唐台山E:苍黄缘鸟道，峰胁见楼台。柽桂香皆滴，烟霞湿不开。僧高眉半白，山老石多摧。莫问尘中事，如今正可哀。
S题峄桐律师院E:律中麟角者，高淡出尘埃。芳草不曾触，几生如此来。壑风吹磬断，杉露滴花开。如结林中社，伊余亦愿陪。
S上杭州令狐使君E:颜冉德无邻，分忧浙水滨。爱山成大癖，求瘼似诸身。视事奸回尽，登楼海岳春。野人如有幸，应得见陶钧。
S送沈侍郎E:从知无远近，木落去闽城。地入无诸俗，冠峨甲乙精。山多高兴乱，江直好风生。俭府清无事，唯应荐祢衡。
S题宿禅师院E:身闲心亦然，如此已多年。语淡不著物，茶香别有泉。古衣和藓衲，新偈几人传。时说秋归梦，孤峰在海边。
S秋晚泊石头驿有寄E:萧索漳江北，何人慰寂寥。北风人独立，南国信空遥。烧坞新云白，渔家众木凋。所思不可见，行雁在青霄。
S秋夜吟E:如愚复爱诗，木落即眠迟。思苦香消尽，更深笔尚随。饥童舂赤黍，繁露洒乌椑。看却龙钟也，归山是底时。
S寄冯使君E:山风与霜气，浩浩满松枝。永日烧杉子，无人共此时。为文攀讽谏，得道在毫厘。唯有桐江守，常怜志不卑。
S赠景和尚院E:藏经看几遍，眉有数条霜。万境心都泯，深冬日亦长。窗虚花木气，衲挂水云乡。时说秋归梦，峰头雪满床。
S上宋使君E:折桂文如锦，分忧力若春。位高空倚命，诗妙古无人。有感禾争熟，无私吏尽贫。野人如有幸，应得见陶钧。
S题灵溪畅公墅E:境清僧格冷，新斩古林开。旧隐还如此，令人来又来。岚飞黏似雾，茶好碧于苔。但使心清净，从渠岁月催。
S送王贞白重试东归E:心苦酬心了，东归谢所知。可怜重试者，如折两三枝。雨毒逢花少，山多爱马迟。此行三可羡，正值倒戈时。
S早秋即事寄冯使君E:金脉火初微，开门竹杖随。此身全是病，今日更嗔谁。落叶峥嵘处，诸峰爽拔时。唯思棠树下，高论入圆伊。
S赠景和尚院E:貌古眉如雪，看经二十霜。寻常对诗客，只劝疗心疮。炭火邕湖滢，山晴紫竹凉。怡然无一事，流水自汤汤。
S寄西山胡汾E:待价欲要君，山前独灌园。虽然不识面，要且已消魂。鹿睡红霞影，泉淋白石门。伊余心更苦，何日共深论。
S题师颖和尚院E:师院清无敌，师心智不知。腊高清眼细，闲甚白云卑。煮茗然枫枿，泥墙札祖碑。爱师终不及，谩住许多时。
S游云顶山晚望E:云顶聊一望，山灵草木奇。黔南在何处，堪笑复堪悲。菊歇香未歇，露繁蝉不饥。明朝又西去，锦水与峨眉。
S鄂渚逢杨赞禹E:流浪兵荒苦，相思岁月阑。理惟通至道，人或谓无端。烧猛湖烟赤，窗空雪月寒。知音不可见，始为一吟看。
S别性空禅师E:积翠迸一瀑，红霞碧雾开。方寻此境去，莫问几时回。荡桨入檐石，思诗闻早雷。唯师心似我，欲近不然灰。
S送胡处士E:不名兼不利，相遇海西濆。白字未干发，清时错爱云。头巾多酒气，竹杖有苔文。久积希颜意，林中又送君。
S寄栖一上人E:花堑接沧洲，阴云闲楚丘。雨声虽到夜，吟味不如秋。古屋藏花鸽，荒园聚乱流。无机心便是，何用话归休。
S送僧之湖南E:湘水万馀里，师游芳草生。登山乞食后，无伴入云行。宿雨和花落，春牛拥雾耕。不知今夜月，何处听猿声。
S秋末寄张侍郎E:静坐黔城北，离仁半岁强。雾中红黍熟，烧后白云香。多病如何好，无心去始长。寂寥还得句，溪上寄三张。
S送叶蒙赴举E:年年屈复屈，惆怅曲江湄。自古身荣者，多非年少时。空囊投刺远，大雪入关迟。来岁还公道，平人不用疑。
S秋晚野步E:藤屦兼闽竹，吟行一水傍。树凉蝉不少，溪断路多荒。烧岳阴风起，田家浊酒香。登高吟更苦，微月出苍茫。
S闻叶蒙及第E:忆昨送君诗，平人不用疑。吾徒若不得，天道即应私。尘土茫茫晓，麟龙草草骑。相思不可见，又是落花时。
S送僧之灵夏E:旧识为边帅，师游胜事兼。连天唯白草，野饼有红盐。蕃近风多勃，河浑碛半淹。因知心似月，处处有人瞻。
S书无相道人庵E:造化太茫茫，端居紫石房。心遗无句句，顶处有霜霜。白鹿眠枯叶，清泉洒毳囊。寄言疑未决，须道雪溪旁。
S明进士北斋避暑E:相访多冲雨，由来德有邻。卷帘繁暑退，湿树一蝉新。道在谁为主，吾衰自有因。只应江海上，还作狎鸥人。
S喜不思上人来E:沃州那不住，一别许多时。几度怀君夜，相逢出梦迟。瓶担千丈瀑，偈是七言诗。若向罗浮去，伊余亦愿随。
S秋怀赤松道士E:仙观在云端，相思星斗寒。常怜呼鹤易，却恨见君难。石罅青蛇湿，风榸白菌干。终期花月下，坛上听君弹。
S送刘逖赴闽辟E:离乱生涯尽，依刘是见机。从来吟太苦，不得力还稀。路入闽山熟，江浮瘴雨肥。何须折杨柳，相送已依依。
S苦雨中作E:通宵复连夕，其状只如倾。却遣思山者，忽然嫌水声。好花飘草尽，古壁欲云生。不奈天难问，迢迢远客情。
S送僧归日本E:焚香祝海灵，开眼梦中行。得达即便是，无生可作轻。流黄山火著，碇石索雷鸣。想到夷王礼，还为上寺迎。
S赠信安郑道人E:貌古似苍鹤，心清如鼎湖。仍闻得新义，便欲注阴符。点化金常有，闲行影渐无。杳兮中便是，应不食菖蒲。
S送智光禅伯E:万事归一衲，曹溪初去寻。从来相狎辈，尽不是知音。乞食林花落，穿云翠巘深。终希重一见，示我祖师心。
S闻李频员外卒E:苍苍难可问，问答亦难闻。落叶平津岸，愁人李使君。文章应力竭，茅土始天分。又逐东风去，迢迢隔岭云。
S闲居作E:闲门微雪下，慵惰计全成。默坐便终日，孤峰只此清。身心闲少梦，杉竹冷多声。唯有西峰叟，相逢眼最明。
S寄山中伉禅师E:举世遭心使，吾师独使心。万缘冥目尽，一句不言深。野火烧禅石，残霞照栗林。秋风溪上路，终愿一相寻。
S秋寄栖一E:一别一公后，相思时一吁。眼中疮校未，般若偈持无。卷句冰团大，炉烟枥橛粗。劝君君记取，不用更他图。
S送僧归华山E:心枯衲亦枯，归岳揭空盂。七贵留不住，孤云出更孤。烧灰犹汤足，雪片似黏须。他日如相觅，还应道到吴。
S送令狐焕赴阙E:渚宫遥落日，相送碧江湄。陟也须为相，天乎更赞谁。风高樯力出，霞热鸟行迟。此去多来客，无忘慰所思。
S送吴融员外赴阙E:汉文思贾傅，贾傅遂生还。今日又如此，送君非等闲。云寒犹惜雪，烧猛似烹山。应笑无机者，腾腾天地间。
S送僧归南康E:壳壳学得律，还乡见苦情。远思芳草盛，不入楚山行。帆入汀烟健，经吟戍月清。到乡同学辈，应到赣江迎。
S晚春寄张侍郎E:遐想涪陵岸，山花半已残。人心何以遣，天步正艰难。鸟听黄袍小，城临白帝寒。应知窗下梦，日日到江干。
S送卢秀才应举E:几载阻兵荒，一名终不忘。还冲猛风雪，如画冷朝阳。句好慵将出，囊空却不忙。明年公道日，去去必穿杨。
S经普化禅师影院E:大一今何处，登堂似昔时。曾蒙金印印，得异野干儿。影束龙神在，门荒桐竹衰。谁云续僧史，别位著吾师。
S上东林和尚E:让紫归青壁，高名四海闻。虽然无一事，得不是要君。道只传伊字，诗多笑碧云。应怜门下客，余力亦为文。
S江边道士E:独住大江滨，不知何代人。药垆生紫气，肌肉似红银。酒酽竹屋烂，符收山鬼仁。何妨将我去，一看武陵春。
S送僧之湖外E:去旨趣非常，春风尔莫狂。惟擎一铁钵，旧亦讲金刚。午饭孤烟里，宵禅大石旁。羡师终不及，湘浪渌茫茫。
S怀谬独一E:常忆兰陵子，瑰奇皴渴才。思还如我苦，时不为伊来。岳霞猱掷雪，湖月浪翻杯。未闻沾寸禄，此事亦堪哀。
S寄西山胡汾、吴樵E:带经锄陇者，何止手胼胝。觅句句句好，惭予筋力衰。云塠临案冷，鹿队过门迟。相忆空回首，江头日暮时。
S休粮僧E:不食更何忧，自由中自由。身轻嫌衲重，天旱为民愁。应器谁将去，生台蚁不游。会须传此术，相共老山丘。
S送人之岭外E:见说还南去，迢迢有侣无。时危须早转，亲老莫他图。小店蛇羹黑，空山象粪枯。三闾遗庙在，为我一呜呼。
S三峡闻猿E:历历数声猿，寥寥渡白烟。应栖多月树，况是下霜天。万里客危坐，千山境悄然。更深仍不住，使我欲移船。
S闻知闻赴成都辟请E:文翁还化蜀，帟幕列鹓鸾。饮水临人易，烧山觅士难。锦机花正合，棕蕈火初干。知己相思否，如何借羽翰。
S秋末长兴寺作E:荒寺古江滨，莓苔地绝尘。长廊飞乱叶，寒雨更无人。栗不和皱落，僧多到骨贫。行行行未得，孤坐更谁亲。
S送人归夏口E:雁雁叶纷纷，行人岂易闻。千山与万水，何处更逢君。貌不长如玉，人生只似云。倘经三祖寺，一为礼龛坟。
S送新罗僧归本国E:忘身求至教，求得却东归。离岸乘空去，终年无所依。月冲阴火出，帆拶大鹏飞。想得还乡后，多应著紫衣。
S避寇入银山E:草草穿银峡，崎岖路未谙。傍山为店戍，永日绕溪潭。烧地生芚蕨，人家煮伪蚕。翻如归旧隐，步步入烟岚。
S闻友人驾前及第E:见心知命好，一别隔烟波。世乱无全士，君方掇大科。早随銮辂转，莫恋蜀山多。必贡安时策，忠言奈尔何。
S寒夜有怀同志E:永夜殊不寐，怀君正寂寥。疏钟寒遍郭，微雪静鸣条。南省雁孤下，西林鹤屡招。终当谢时去，与子住山椒。
S寄新定桂雍E:独自住乌龙，应怜是衲僧。句须人未道，君此事偏能。坞湿云埋观，溪寒月照罾。相思不可见，江上立腾腾。
S海边见罗邺E:清世诗声出，谁人得似君。命通须有日，天未丧斯文。楚木寒连寺，修江碧入云。相思喜相见，庭叶正纷纷。
S送僧之东都E:之子之东洛，囊中有偈新。红尘谁不入，独鹤自难亲。定鼎门连岳，黄河冻过春。凭师将远意，说似社中人。
S送于兢补阙赴京E:乱离吾道在，不觉到清时。得句下雪岳，送君登玉墀。冷惊蝉韵断，凉触火云隳。倘遇南来使，无忘问所之。
S送郑准赴举E:两河兵火后，西笑见吾曹。海静三山出，天空一鹗高。赁居槐拶屋，行卷雪埋袍。他日如相觅，栽桃近海涛。
S寄拄杖上王使君E:拄杖邻僧与，殊常不可名。一条黳玉重，百两紫金轻。有乳盘春力，无心合道情。惟宜高处著，将寄谢宣城。
S秋望寄王使君E:静蹑红兰径，凭高旷望时。无端求句苦，永日壑风吹。大月生峰角，残霞在树枝。只应刘越石，清啸正相宜。
S送友生入越投知己E:才大终难住，东浮景渐暄。知将刖足恨，去击李膺门。宿雾开花坞，春潮入苎村。预思秋荐后，一鹗出乾坤。
S寄乌龙山贾泰处士E:庭果色如丹，相思夕照残。云边踏烧去，月下把书看。涧水仙居共，窗风漆树寒。吾君方侧席，未可便怀安。
S题大安寺通禅师院E:应行诸岳遍，象屣半无纲。一法寻常说，此机仍未忘。窗闲藤影老，衲厚瀑痕荒。寄语迷津者，来兹问不妨。
S春晚寄卢使君E:满郭春如画，白堂心自澄。禅抛金鼎药，诗和玉壶冰。白雨飘花尽，晴霞向阁凝。寂寥还得句，因寄柳吴兴。
S避地寄高蟾E:荒寺雨微微，空堂独掩扉。高吟多忤俗，此貌若为饥。旅梦遭鸿唤，家山被贼围。空余老莱子，相见独依依。
S怀武夷山禅师E:万叠仙山里，无缘见有缘。红心蕉绕屋，白额虎同禅。古木苔封菌，深崖乳杂泉。终期还此去，世事只如然。
S秋末闲居作E:幽居山不别，落叶与阶平。尽日吟诗坐，无端个病成。径苔因旱赤，池水入冬清。惟有东峰叟，相寻月下行。
S赠许征君E:昼公友秦奚，来往踏溪云。如今又到我，还爱许征君。落花鸟衔来，永日香氤氲。终期将尔曹，归去麋鹿群。
S边上行E:黑松林外路，风角远嗈嗈。朔气生荒堡，秋尘满病容。豺掊沙底骨，人上月边烽。休作西行计，西行地渐凶。
S江西再逢周琏E:六七年不见，相逢鬓已苍。交情终淡薄，诗语更清狂。未得丹霄便，依前四壁荒。但令吾道在，晚达亦何妨。
S登鄱阳寺阁E:寺楼闲纵望，不觉到斜晖。故国在何处，多年未得归。寒江平楚外，细雨一鸿飞。终斅於陵子，吴山有绿薇。
S秋晚野居E:僻居人不到，吾道本来孤。山色园中有，诗魔象外无。霜禾连岛赤，烟草倚桥枯。何必求深隐，门前似画图。
S酬杜使君见寄E:轧轧复轧轧，更深门未关。心疼无所得，诗债若为还。露洒一鹤睡，钟余万象闲。惭将此时意，明日寄东山。
S湖上作E:我竟胡为者，唠唠但爱吟。身中多病在，湖上住年深。山溜穿苔壁，风钟度雪林。近来心更苦，谁复是知音。
S送僧归天台寺E:天台四绝寺，归去见师真。莫折枸杞叶，令他十得嗔。天空闻圣磬，瀑细落花巾。必若云中老，他时得有邻。
S送僧之安南E:安南千万里，师去趣何长。鬓有炎州雪，心为异国香。退牙山象恶，过海布帆荒。早作归吴计，无忘父母乡。
S送僧归剡山E:远逃为乱处，寺与石城连。木落归山路，人初刈剡田。荒林猴咬栗，战地鬼多年。好去楞伽子，精修莫偶然。
S送僧入幽州E:高士高无敌，腾腾话入燕。无人知尔意，向我道非禅。栗径穿蕃冢，狼声隔远烟。槃山多道侣，应未有归年。
S送僧游五台E:羡师游五顶，乞食值年丰。去去谁为侣，栖栖力已充。浊河高岸拆，衰草古城空。必到华严寺，凭师问辨公。
S题令宣和尚院E:轩窗领岚翠，师得世情忘。惟爱谈诸祖，曾经宿大荒。泉声淹卧榻，云片犯炉香。寄语题门者，看经在上方。
S经士马中作E:偷儿成大寇，处处起烟尘。黄叶满空宅，青山见俗人。妖星芒刺越，鬼哭势连秦。惆怅还惆怅，茫茫江海滨。
S与刘象正字E:独居三岛上，花竹映柴关。道广群仙惜，名成万事闲。病多唯纵酒，静极不思山。唯有逍遥子，时时自往还。
S怀智体道人E:栖碧思吾友，庭莺百啭时。唯应一处住，方得不相思。云水淹门阃，春雷在树枝。平生无限事，不独白云知。
S赠晦公禅人E:流阳为役者，相访叶纷纷。有句虽如我，无心未似君。构林青及竹，茆屋暖于云。何日相将去，千山麋鹿群。
S怀赤松故舒道士E:可惜复可惜，如今何所之。信来堪大恸，余复用生为。乱世今交斗，玄宫玉柱隳。春风五陵道，回首不胜悲。
S偶作E:无端为五字，字字鬓星星。只觉人情薄，空余鹤眼青。砌莎藏坠果，窗雪浸残经。只有归山计，茫茫何所营。
S春日许征君见访E:龙钟多病后，日望遇升平。远念穿嵩雪，前林啭早莺。厨香烹瓠叶，道友扣门声。还似青溪上，微吟踏叶行。
S经先主庙作E:古庙积烟萝，威灵及物多。因知曹孟德，争奈此公何。树古雷痕剥，碑荒篆画讹。今朝冥祷祝，只望息干戈。
S寄中条道者E:柏梯杉影里，头白药山孙。今古管不得，是非争肯论。虎须悬瀑滴，禅衲带苔痕。常恨龙钟也，无因接话言。
S夏日晚望E:登临聊一望，不觉意恞然。陶侃寒溪寺，如今何处边。汀沙生旱雾，山火照平川。终事东归去，干戈满许田。
S大驾西幸秋日闻雷E:军书日日催，处处起尘埃。黎庶何由泰，銮舆早晚回。夏租方减食，秋日更闻雷。莫道苍苍意，苍苍眼甚开。
S诗E:经天纬地物，动必计仙才。几处觅不得，有时还自来。真风含素发，秋色入灵台。吟向霜蟾下，终须神鬼哀。
S秋末江上望E:莽莽古江滨，纷纷坠叶频。烟霞谁是主，丘陇自伤神。吞并宁唯汉，凄凉莫问陈。尽随流水去，寂莫野花春。
S乞食僧E:擎钵貌清羸，天寒出寺迟。朱门当大路，风雪立多时。似月心常净，如麻事不知。行人莫轻诮，古佛尽如斯。
S寒望九峰作E:九朵碧芙蕖，王维图未图。层层皆有瀑，一一合吾居。雨歇如争出，霜严不例枯。世犹多事在，为尔久踌躇。
S蓟北寒月作E:蓟门寒到骨，战碛雁相悲。古屋不胜雪，严风欲断髭。清吟得冷句，远念失佳期。寂寞谁相问，迢迢天一涯。
S新猿E:寻常看不见，花落树多苔。忽向高枝发，又从何处来。风清声更揭，月苦意弥哀。多少求名者，年年被尔催。
S追忆冯少常E:盛德方清贵，旋闻逐逝波。令人翻不会，积善合如何。直道登朝晚，分忧及物多。至今新定郡，犹咏袴襦歌。
S闻闵廷言周琏下第E:前榜年年见，高名日日闻。常因不平事，便欲见吾君。兄弟居清岛，园林生白云。相思空怅望，庭叶赤纷纷。
S寄景地判官E:渚宫江上别，倏忽十余年。举世唯攻说，多君即不然。浦珠为履重，园柳助诗玄。勉力酬知己，昌朝正急贤。
S读贾区、贾岛集E:区终不下岛，岛亦不多区。冷格俱无敌，贫根亦似愚。青云终叹命，白阁久围炉。今日成名者，还堪为尔吁。
S送衲僧之江西E:索索复索索，无凭却有凭。过溪遭恶雨，乞食得干菱。只有山相伴，终无事可仍。如逢梅岭旦，向道只宁馨。
S故林偶作E:朗吟无一事，孤坐瀔江濆。媚世非吾道，良图有白云。蠹鱼开卷落，啄木隔花闻。唯寄壶中客，金丹许共分。
S送人之渤海E:国之东北角，有国每朝天。海力浸不尽，夷风常宛然。山藏罗刹宅，水杂巨鳌涎。好去吴乡子，归来莫隔年。
S寄李道士E:常见高人说，犹来不偶然。致身同槁木，话道出忘诠。长啸仙钟外，眠楂海月边。倘修阴姹姹，一望寄余焉。
S秋送夏郢归钱塘E:归客指吴国，风帆几日程。新诗陶雪字，玄发有霜茎。微月生沧海，残涛傍石城。从兹江岛意，应续子陵名。
S送僧归翠微E:只衲一个衲，翠微归旧岑。不知何岁月，即得到师心。径绕千峰细，庵开乱木深。倘然云外老，他日亦相寻。
S经友生坟E:多君坟在此，令我过悲凉。可惜为人好，刚须被数将。白云从冢出，秋草为谁荒。不觉频回首，西风满白杨。
S怀洛下卢缙云E:一减三张价，幽居少室前。岂应贫似我，不得信经年。木落多诗藁，山枯见墨烟。何时深夜坐，共话草堂禅。
S送李铏赴举E:诗业务经纶，新皆意外新。因知登第榜，不著不平人。句得孤舟月，心飞九陌尘。明年相贺日，应到曲江滨。
S宝禅师见访E:山兄心似我，岸谷亦难交。不见还相忆，来唯添寂寥。茶烟粘衲叶，云水透蘅茆。因话流年事，斯须不可抛。
S观棋E:逸格格难及，半先相遇稀。落花方满地，一局到斜晖。褚胤死不死，将军飞已飞。今朝惭一行，无以造玄微。
S题一上人经阁E:鸟外何须去，衣如藓亦从。但能无一事，即是住孤峰。雨歇云埋阁，月明霜洒松。师心多似我，所以访师重。
S早秋夜坐E:微凉砧满城，林下石床平。发岂无端白，诗须出世清。邻僧同树影，砌月浸蛩声。独自更深坐，无人知此情。
S早起E:夜坐还早起，寂寥多病身。神清寻梦在，香极觉花新。树露繁于雨，溪云动似人。又知何处客，轧轧转征轮。
S秋晚野步E:闲步不觉远，萧萧木落初。诗情抛阃阈，江影动襟裾。阁北鸿行出，霞西雨脚疏。金峰秋更好，乞取又何如。
S晚望E:旷望危桥上，微吟落照前。烟霞浓浸海，川岳阔连天。白鸟格不俗，孤云态可怜。终期将尔辈，归去旧江边。
S寄翰林陆学士E:颜冉商参甲，鸾凰密勿才。帘垂仙鸟下，吟次圣人来。宝辇千官捧，宫花九色开。何时重一见，为我话蓬莱。
S赠造微禅师院E:薝卜气雍雍，门深圣泽重。七丝奔小蟹，五字逼雕龙。药转红金鼎，茶开紫阁封。圭峰争去得，卿相日憧憧。
S南海晚望E:海上聊一望，舶帆天际飞。狂蛮莫挂甲，圣主正垂衣。风恶巨鱼出，山昏群獠归。无人知此意，吟到月腾辉。
S寄庐山大愿和尚E:石上桂成丛，师庵在桂中。皆云习凿齿，未可扣真风。雪洗香炉碧，霞藏瀑布红。何时甘露偈，一寄剡山东。
S上冯使君水晶数珠E:泠泠瀑滴清，贯串有规程。将讽观空偈，全胜照乘明。龙神多共惜，金玉比终轻。愿在玄晖手，常资物外情。
S庐山寻灵纪不遇E:久别稀相见，深山道益孤。叶全离大朴，君尚在新吴。钟嗄声飘驿，山顽气喷湖。留诗如和得，一望寄前途。
S题曹溪祖师堂E:皎洁曹溪月，嵯峨七宝林。空传智药记，岂见祖禅心。信衣非苎麻，白云无知音。大哉双峰溪，万古青沈沈。
S怀匡山道侣E:常忆将吾友，穿云过瀑西。有碑皆读彻，无处不相携。柽桂株株湿，猿猱个个啼。等闲成远别，窗月又如珪。
S春晚访镜湖方干E:幽居湖北滨，相访值残春。路远诸峰雨，时多擉鳖人。蒸花初酿酒，渔艇劣容身。莫讶频来此，伊余亦隐沦。
S秋过相思寺E:见说相思寺，今来似有期。瘴乡终有出，天意固难欺。昼雨先花岛，秋云挂戍旗。故人多在蜀，不去更何之。
S观地狱图E:峨峨非剑阁，有树不堪攀。佛手遮不得，人心似等闲。周王应未雪，白起作何颜。尽日空弹指，茫茫尘世间。
S赠雷卿张明府E:任官征战后，度日寄闲身。封卷还高客，飞书问野人。废田教种谷，生路遣寻薪。若起柴桑兴，无先漉酒巾。
S夏日草堂作E:沙泉带草堂，纸帐卷空床。静是真消息，吟非俗肺肠。园林坐清影，梅杏嚼红香。谁住原西寺，钟声送夕阳。
S赠仰上人E:避地依真境，安闲似旧溪。干戈百里外，泉石乱峰西。草瑞香难歇，松灵盖尽低。寻应报休马，瓶锡向南携。
S夜坐E:百虫声里坐，夜色共冥冥。远忆诸峰顶，曾栖此性灵。月华澄有象，诗思在无形。彻曙都忘寝，虚窗日照经。
S新栽松E:野僧教种法，苒苒出蓬蒿。百岁催人老，千年待尔高。静宜兼竹石，幽合近猿猱。他日成阴后，秋风吹海涛。
S期友人E:早晚逐兹来，闲门日为开。乱蛩鸣白草，残菊藉苍苔。困卧谁惊起，闲行自欲回。何时此携手，吾子本多才。
S和郑谷郎中看棋E:个是仙家事，何人合用心。几时终一局，万木老千岑。有路如飞出，无机似陆沈。樵夫可能解，也此废光阴。
S寄钱塘罗给事E:愤愤呕谗书，无人诵子虚。伤心天祐末，搔首懿宗初。海树青丛短，湖山翠点疏。秋涛看足否，罗刹石边居。
S寓言E:造化安能保，山川凿欲翻。精华销地底，珠玉聚侯门。始作骄奢本，终为祸乱根。亡家与亡国，云此更何言。
S经贾岛旧居E:先生居处所，野烧几为灰。若有吟魂在，应随夜魄回。地宁销志气，天忍罪清才。古木霜风晚，江禽共宿来。
S送人游塞E:槐柳野桥边，行尘暗马前。秋风来汉地，客路入胡天。雁聚河流浊，羊群碛草膻。那堪陇头宿，乡梦逐潺湲。
S桃花E:千株含露态，何处照人红。风暖仙源里，春和水国中。流莺应见落，舞蝶未知空。拟欲求图画，枝枝带竹丛。
S闻雁E:何处人惊起，飞来过草堂。丹心劳避弋，万里念随阳。影断风天月，声孤荻岸霜。明年趁春去，江上别鸳鸯。
S送人游南E:南国多山水，君游兴可知。船中江上景，晚泊早行时。子美遗魂地，藏真旧墨池。经过几销日，荒草里寻碑。
S送益公归旧居E:旧隐终牵梦，春残结束归。溪山无伴过，风雨有花飞。片石留题字，孤潭照浣衣。邻僧喜相接，扫径与开扉。
S不睡E:永夜不欲睡，虚堂闭复开。却离灯影去，待得月光来。落叶逢巢住，飞萤值我回。天明拂经案，一炷白檀灰。
S新秋雨后E:夜雨洗河汉，诗怀觉有灵。篱声新蟋蟀，草影老蜻蜓。静引闲机发，凉吹远思醒。逍遥向谁说，时注漆园经。
S留题仰山大师塔院E:岚光叠杳冥，晓翠湿窗明。欲起游方去，重来绕塔行。乱云开鸟道，群木发秋声。曾约诸徒弟，香灯尽此生。
S除夜E:夜久谁同坐，炉寒鼎亦澄。乱松飘雨雪，一室掩香灯。白发添新岁，清吟减旧朋。明朝待晴旭，池上看春冰。
S送秘上人E:谁喜老闲身，春山起送君。欲凭莲社信，转入洞庭云。道路长无阻，干戈渐不闻。秋来向何处，相忆雁成群。
S对雪E:松门堆复积，埋石亦埋莎。为瑞还难得，居贫莫厌多。听怜终夜落，吟惜一年过。谁在江楼望，漫漫堕绿波。
S送僧E:老忆游方日，天涯锡独摇。凌晨从北固，冲雪向南朝。鬓发泉边剃，香灯树下烧。双峰诸道友，夏满有书招。
S过荆门E:路出荆门远，行行日欲西。草枯蛮冢乱，山断汉江低。野店丛蒿短，烟村簇树齐。翻思故林去，在处有猿啼。
S山中答人E:谩道诗名出，何曾著苦吟。忽来还有意，已过即无心。夏月山长往，霜天寺独寻。故人怜拙朴，时复寄空林。
S赠卢明府闲居E:鬓霜垂七十，江国久辞官。满箧新风雅，何人旧岁寒。闲居当野水，幽鸟宿渔竿。终欲相寻去，兵戈时转难。
S幽庭E:不放生纤草，从教遍绿苔。还防长者至，未著牡丹栽。蛱蝶空飞过，鶺鴒时下来。南邻折芳子，到此寂寥回。
S送休师归长沙宁觐E:吾子此归宁，风烟是旧经。无穷芳草色，何处故山青。偶泊鸣蝉岛，难眠好月汀。殷勤问安外，湘岸采诗灵。
S将游嵩华行次荆渚E:莲峰映敷水，嵩岳压伊河。两处思归久，前贤隐去多。闲身应绝迹，在世幸无他。会向红霞峤，僧龛对薜萝。
S远思E:远思极何处，南楼烟水长。秋风过鸿雁，游子在潇湘。海面云生白，天涯堕晚光。徘徊古堤上，曾此赠垂杨。
S渚宫江亭寓目E:津亭虽极望，未称本心闲。白有三江水，青无一点山。新鸿喧夕浦，远棹聚空湾。终遂归匡社，孤帆即此还。
S送刘秀才往东洛E:羡子去东周，行行非旅游。烟霄有兄弟，事业尽曹刘。洛水清奔夏，嵩云白入秋。来年遂鹏化，一举上瀛洲。
S移竹E:旧溪千万竿，风雨夜珊珊。白首来江国，黄金买岁寒。乍移伤粉节，终绕著朱栏。会得承春力，新抽锦箨看。
S雉E:角角类关关，春晴锦羽干。文呈五色异，瑞入九苞难。暮宿红兰暖，朝飞绿野寒。山梁从行者，错解仲尼叹。
S怀轩辕先生E:不得先生信，空怀汗漫秋。月华离鹤背，日影上鳌头。欲学孤云去，其如重骨留。槎程在何处，人世屡荒丘。
S卖松者E:未得凌云价，何惭所买真。自知桃李世，有爱岁寒人。瑟瑟初离涧，青青未识尘。宁同买花者，贵逐片时春。
S丙寅岁寄潘归仁E:九土尽荒墟，干戈杀害余。更须忧去国，未可守贫居。康泰终来在，编联莫破除。他年遇知己，无耻报襜褕。
S尝茶E:石屋晚烟生，松窗铁碾声。因留来客试，共说寄僧名。味击诗魔乱，香搜睡思轻。春风霅川上，忆傍绿丛行。
S咏影E:万物患有象，不能逃大明。始随残魄灭，又逐晓光生。曲直宁相隐，洪纤必自呈。还如至公世，洞鉴是非情。
S送迁客E:天涯即爱州，谪去莫多愁。若似承恩好，何如傍主休。瘴昏铜柱黑，草赤火山秋。应想尧阴下，当时獬豸头。
S题中上人院E:高房占境幽，讲退即冥搜。欠鹤同支遁，多诗似惠休。瓶澄孤井浪，案白小窗秋。莫道归山字，朝贤日献酬。
S逢乡友E:无况来江岛，逢君话滞留。生缘同一国，相识共他州。竹影斜青藓，茶香在白瓯。犹怜心道合，多事亦冥搜。
S自勉E:试算平生事，中年欠五年。知非未落后，读易尚加前。分受诗魔役，宁容俗态牵。闲吟见秋水，数只钓鱼船。
S寄诗友E:天地有万物，尽应输苦心。他人虽欲解，此道奈何深。返朴遗时态，关门度岁阴。相思去秋夕，共对冷灯吟。
S居道林寺书怀E:花落水喧喧，端居信昼昏。谁来看山寺，自要扫松门。是事皆能讳，唯诗未懒言。传闻好时世，亦欲背啼猿。
S经吴平观E:中元斋醮后，残烬满空坛。老鹤心何待，尊师鬓已干。幡灯古殿夜，霜霰大椿寒。谁见长生路，人间事万端。
S剑客E:拔剑绕残樽，歌终便出门。西风满天雪，何处报人恩。勇死寻常事，轻雠不足论。翻嫌易水上，细碎动离魂。
S白发E:莫染亦莫镊，任从伊满头。白虽无耐药，黑也不禁秋。静枕听蝉卧，闲垂看水流。浮生未达此，多为尔为愁。
S秋兴寄胤公E:风声吹竹健，凉气著身轻。谁有闲心去，江边看水行。村遥红树远，野阔白烟平。试裂芭蕉片，题诗问竺卿。
S野步E:城里无闲处，却寻城外行。田园经雨水，乡国忆桑耕。傍涧蕨薇老，隔村冈陇横。何穷此心兴，时复鹧鸪声。
S残春E:三月看无也，芳时此可嗟。园林欲向夕，风雨更吹花。影乱冲人蝶，声繁绕堑蛙。那堪傍杨柳，飞絮满邻家。
S酬尚颜E:取尽风骚妙，名高身倍闲。久离王者阙，欲向祖师山。幕府秋招去，溪邻日望还。伊余岂酬敌，来往踏苔斑。
S苦热E:云势嶮于峰，金流断竹风。万方应望雨，片景欲焚空。毒害芙蓉死，烦蒸瀑布红。恩多是团扇，出入画屏中。
S送欧阳秀才赴举E:莫疑空手去，无援取高科。直是文章好，争如德行多。烟霄心一寸，霜雪路千坡。称意东归后，交亲那喜何。
S谢王秀才见示诗卷E:谁见少年心，低摧向苦吟。后须离影响，得必洞精深。道院春苔径，僧楼夏竹林。天如爱才子，何虑未知音。
S送徐秀才之吴E:吴都霸道昌，才子去观光。望阙云天近，朝宗水路长。海门收片雨，建业泊残阳。欲问淮王信，仙都即帝乡。
S独院偶作E:风篁清一院，坐卧润肌肤。此境终抛去，邻房肯信无。身非王者役，门是祖师徒。毕竟伊云鸟，从来我友于。
S酬元员外见寄E:僻巷谁相访，风篱翠蔓牵。易中通性命，贫里过流年。且有吟情挠，都无俗事煎。时闻得新意，多是此忘缘。
S寄文秀大师E:皎然灵一时，还有屈于诗。世岂无英主，天何惜大师。道终归正始，心莫问多岐。览卷堪惊立，贞风喜未衰。
S酬微上人E:古律皆深妙，新吟复造微。搜难穷月窟，琢苦尽天机。晚桧清蝉咽，寒江白鸟飞。他年旧山去，为子远携归。
S寄江居耿处士E:野癖虽相似，生涯即不同。红霞禅石上，明月钓船中。醉倒芦花白，吟缘蓼岸红。相思何以寄，吾道本空空。
S送中观进公归巴陵E:一论破双空，持行大国中。不知从此去，何处挫邪宗。昼雨悬帆黑，残阳泊岛红。应游到灉岸，相忆绕茶丛。
S归雁E:塞门春已暖，连影起蘋风。云梦千行去，潇湘一夜空。江人休举网，虏将又虚弓。莫失南来伴，衡阳树即红。
S赠曹松先辈E:今岁赴春闱，达如夫子稀。山中把卷去，榜下注官归。楚月吟前落，江禽酒外飞。闲游向诸寺，却看白麻衣。
S夏日江寺寄无上人E:讲终斋磬罢，何处称真心。古寺高杉下，炎天独院深。燕和江鸟语，墙夺暮花阴。大府多才子，闲过在竹林。
S夏日梅雨中寄睦公E:梅月来林寺，冥冥各闭门。已应双履迹，全没乱云根。琢句心无味，看经眼亦昏。何时见清霁，招我凭岩轩。
S伤郑谷郎中E:钟陵千首作，笔绝亦身终。知落干戈里，谁家煨烬中。吟斋春长蕨，钓渚夜鸣鸿。惆怅秋江月，曾招我看同。
S临行题友生壁E:山衲宜何处，经行避暑深。峰西多古寺，日午乱松阴。鹤默堪分静，蝉凉解助吟。殷勤题壁去，秋早此相寻。
S别东林后回寄修睦E:昨夜从香社，辞君出薜萝。晚来巾舄上，已觉俗尘多。远路萦芳草，遥空共白波。南朝在天末，此去重经过。
S古松E:雷电不敢伐，鳞皴势万端。蠹依枯节死，蛇入朽根盘。影浸僧禅湿，声吹鹤梦寒。寻常风雨夜，应有鬼神看。
S访自牧上人不遇E:然诺竟如何，诸侯见重多。高房度江雨，经月长寒莎。道本同骚雅，书曾到薜萝。相寻未相见，危阁望沧波。
S题东林白莲E:大士生兜率，空池满白莲。秋风明月下，斋日影堂前。色后群芳拆，香殊百和燃。谁知不染性，一片好心田。
S东林作寄金陵知己E:十八贤真在，时来拂榻看。已知前事远，更结后人难。泉滴胜清磬，松香掩白檀。凭君听朝贵，谁欲厌簪冠。
S山寺喜道者至E:闰年春过后，山寺始花开。还有无心者，闲寻此境来。鸟幽声忽断，茶好味重回。知住南岩久，冥心坐绿苔。
S再游匡山E:紫霄兼二老，相对倚空寒。久别成衰病，重来更上难。径危云母滑，崖旱瀑流干。目断岚烟际，神仙有石坛。
S赠浙西李推官E:他皆恃勋贵，君独爱诗玄。终日秋光里，无人竹影边。东楼生倚月，北固积吟烟。闻说鸳行里，多才复少年。
S送孙凤秀才赴举E:九重方侧席，四海仰文明。好把孤吟去，便随公道行。梁园浮雪气，汴水涨春声。此日登仙众，君应最后生。
S落花E:朝开暮亦衰，雨打复风吹。古屋无人处，残阳满地时。静依青藓片，闲缀绿莎枝。繁艳根枝在，明年向此期。
S秋苔E:独怜苍翠文，长与寂寥存。鹤静窥秋片，僧闲踏冷痕。月明疏竹径，雨歇败莎根。别有深宫里，兼花锁断魂。
S老将E:破虏与平戎，曾居第一功。明时不用武，白首向秋风。马病霜飞草，弓闲雁过空。儿孙已成立，胆气亦英雄。
S城中示友人E:久与寒灰合，人中亦觉闲。重城不锁梦，每夜自归山。雨破冥鸿出，桐枯井月还。唯君道心在，来往寂寥间。
S送友人游湘中E:怀才难自住，此去亦如僧。何处西风夜，孤吟旅舍灯。路沿湘树叠，山入楚云层。若有东来札，归鸿亦可凭。
S经费征君旧居E:高眠当圣代，云鸟未为孤。天子征不起，闲人亲得无。猿猱狂欲坠，水石怪难图。寂寞荒斋外，松杉相倚枯。
S严陵钓台E:夫子垂竿处，空江照古台。无人更如此，白浪自成堆。鹤静寻僧去，鱼狂入海回。登临秋值晚，树石尽多苔。
S原上晚望E:倚杖聊摅望，寒原远近分。夜来何处火，烧出古人坟。野势盘空泽，江流合暮云。残阳催百鸟，各自著栖群。
S送惠空上人归E:尘中名利热，鸟外水云闲。吾子多高趣，秋风独自还。空囊随客棹，几宿泊湖山。应有吟僧在，邻居树影间。
S酬章水知己E:新吟忽有寄，千里到荆门。落日云初碧，残年眼正昏。已为难敌手，谁更入深论。后信多相寄，吾生重此言。
S闲居E:渐觉春光媚，尘销作土膏。微寒放杨柳，纤草入风骚。睡少全无病，身轻乍去袍。前溪泛红片，何处落金桃。
S次韵酬郑谷郎中E:林下高眠起，相招得句时。开门流水入，静话鹭鸶知。每许题成晚，多嫌雪阻期。西斋坐来久，风竹撼疏篱。
S送刘秀才南游E:南去谒诸侯，名山亦得游。便应寻瀑布，乘兴上岣嵝。高鸟随云起，寒星向地流。相思应北望，天晚石桥头。
S示诸侄E:莫问年将朽，加餐已不多。形容浑瘦削，行止强牵拖。死也何忧恼，生而有咏歌。侯门终谢去，却扫旧松萝。
S竟陵遇昼公E:高迹何来此，游方渐老身。欲投莲岳夏，初过竟陵春。锡影离云远，衣痕拂藓新。无言即相别，此处不迷津。
S闻贯休下世E:吾师诗匠者，真个碧云流。争得梁太子，重为文选楼。锦江新冢树，婺女旧山秋。欲去焚香礼，啼猿峡阻修。
S金山寺E:山带金名远，楼台压翠层。鱼龙光照像，风浪影摇灯。槛外扬州树，船通建业僧。尘埃何所到，青石坐如冰。
S早秋雨后晚望E:暑气时将薄，虫声夜转稠。江湖经一雨，日月换新秋。有景堪援笔，何人未上楼。欲承凉冷兴，西向碧嵩游。
S过西塞山E:空江平野流，风岛苇飕飕。残日衔西塞，孤帆向北洲。边鸿渡汉口，楚树出吴头。终入高云里，身依片石休。
S新秋E:始惊三伏尽，又遇立秋时。露彩朝还冷，云峰晚更奇。垄香禾半熟，原迥草微衰。幸好清光里，安仁谩起悲。
S送卢说乱后投知己E:兵寇残江墅，生涯尽荡除。事堪煎桂玉，时莫倚诗书。暮狖啼空半，春山列雨余。舟中有新作，回寄示慵疏。
S读岘山碑E:三载羊公政，千年岘首碑。何人更堕泪，此道亦殊时。兵火烧文缺，江云触藓滋。那堪望黎庶，匝地是疮痍。
S过鹿门作E:鹿门埋孟子，岘首载羊公。万古千秋里，青山明月中。政从襄沔绝，诗过洞庭空。尘路谁回眼，松声两处风。
S题玉泉寺大师影堂E:大化终华顶，灵踪示玉泉。由来负高尚，合向好山川。洞壑藏诸怪，杉松列瘦烟。千秋空树影，犹似覆长禅。
S秋日钱塘作E:秋光明水国，游子倚长亭。海浸全吴白，山澄百越青。英雄贵黎庶，封土绝精灵。句践魂如在，应悬战血腥。
S送人赴举E:分有争忘得，时来须出山。白云终许在，清世莫空还。驿树秋声健，行衣雨点斑。明年从月里，满握度春关。
S友人寒夜所寄E:通宵亦孤坐，但念旧峰云。白日还如此，清闲本共君。二毛凋一半，百岁去三分。早晚寻流水，同归麋鹿群。
S酬洞庭陈秀才E:何必要识面，见诗惊苦心。此门从自古，难学至如今。青草湖云阔，黄陵庙木深。精搜当好景，得即动知音。
S登金山寺E:四面白波声，中流翠峤横。望来堪目断，上彻始心平。鸟向天涯去，云连水国生。重来与谁约，题罢自吟行。
S寄吴都沈员外彬E:归休兴若何，朱绂尽还他。自有园林阔，谁争山水多。村烟晴莽苍，僧磬晚嵯峨。野醉题招隐，相思可寄么。
S寄明月山僧E:山称明月好，月出遍山明。要上诸峰去，无妨半夜行。白猿真雪色，幽鸟古琴声。吾子居来久，应忘我在城。
S酬西川楚峦上人卷E:玉垒峨嵋秀，岷江锦水清。古人搜不尽，吾子得何精。可信由前习，堪闻正后生。东西五千里，多谢寄无成。
S览延栖上人卷E:今体雕镂妙，古风研考精。何人忘律韵，为子辨诗声。贾岛苦兼此，孟郊清独行。荆门见编集，愧我老无成。
S酬岳阳李主簿卷E:把卷思高兴，潇湘阔浸门。无云生翠浪，有月动清魂。倚槛应穷底，凝情合到源。为君吟所寄，难甚至忘筌。
S寄怀江西僧达禅翁E:长忆旧山日，与君同聚沙。未能精贝叶，便学咏杨花。苦甚伤心骨，清还切齿牙。何妨继余习，前世是诗家。
S送吴守明先辈游蜀E:凭君游蜀去，细为话幽奇。丧乱嘉陵驿，尘埃贾岛诗。未应过锦府，且合上峨嵋。既逐高科后，东西任所之。
S寄普明大师可准E:莲岳三征者，论诗旧与君。相留曾几岁，酬唱有新文。翠窦容闲憩，岚峰许共分。当年若同访，合得伴吟云。
S还黄平素秀才卷E:求己甚忘筌，得之经浑然。僻能离诡差，清不尚妖妍。冷澹闻姚监，精奇见浪仙。如君好风格，自可继前贤。
S寄朱拾遗E:一闻归阙下，几番熟金桃。沧海期仍晚，清资路渐高。研冰濡谏笔，赋雪拥朝袍。岂念空林下，冥心坐石劳。
S荆门送兴禅师E:洒落南宗子，游方迹似云。青山寻处处，赤叶路纷纷。虎共松岩宿，猿和石溜闻。何峰一回首，忆我在人群。
S过西山施肩吾旧居E:大志终难起，西峰卧翠堆。床前倒秋壑，枕上过春雷。鹤见丹成去，僧闻栗熟来。荒斋松竹老，鸾鹤自裴回。
S喜夏雨E:四郊云影合，千里雨声来。尽洗红埃去，并将清气回。潺湲浮楚甸，萧散露荆台。欲赋随车瑞，濡毫渴謏才。
S寄楚萍上人E:北面香炉秀，南边瀑布寒。自来还独去，夏满又秋残。日影松杉乱，云容洞壑宽。何峰是邻侧，片石许相安。
S盆池E:盆沼陷花边，孤明似玉泉。涵虚心不浅，待月底长圆。平稳承天泽，依微泛曙烟。何须照菱镜，即此鉴媸妍。
S喜乾昼上人远相访E:彼此垂七十，相逢意若何。圣明殊未至，离乱更应多。澹泊门难到，从容日易过。余生消息外，只合听诗魔。
S过陈陶处士旧居E:一室贮琴尊，诗皆大雅言。夜过秋竹寺，醉打老僧门。远烧来篱下，寒蔬簇石根。闲庭除鹤迹，半是杖头痕。
S寄敬亭清越E:敬亭山色古，庙与寺松连。住此修行过，春风四十年。鼎尝天柱茗，诗硾剡溪笺。冥目应思著，终南北阙前。
S湘江渔父E:湘潭春水满，岸远草青青。有客钓烟月，无人论醉醒。门前蛟蜃气，蓑上蕙兰馨。曾受蒙庄子，逍遥一卷经。
S书古寺僧房E:绿树深深处，长明焰焰灯。春时游寺客，花落闭门僧。万法心中寂，孤泉石上澄。劳生莫相问，喧默不相应。
S湖西逸人E:老隐洞庭西，渔樵共一溪。琴前孤鹤影，石上远僧题。橘柚园林熟，蒹葭径路迷。君能许邻并，分药劚春畦。
S江行早发E:舟子相呼起，长江未五更。几看星月在，犹带梦魂行。鸟乱村林迥，人喧水栅横。苍茫平野外，渐认远峰名。
S宜阳道中作E:宜阳南面路，下岳又经过。枫叶红遮店，芒花白满坡。猿无山渐薄，雁众水还多。日落犹前去，诸村牧竖歌。
S落日E:晚照背高台，残钟残角催。能销几度落，已是半生来。吹叶阴风发，漫空暝色回。因思古人事，更变尽尘埃。
S春兴E:柳暖莺多语，花明草尽长。风流在诗句，牵率绕池塘。叫切禽名宇，飞忙蝶姓庄。时来真可惜，自勉掇兰芳。
S远山E:天际云根破，寒山列翠回。幽人当立久，白鸟背飞来。瀑溅何州地，僧寻几峤苔。终须拂巾履，独去谢尘埃。
S谢灉湖茶E:灉湖唯上贡，何以惠寻常。还是诗心苦，堪消蜡面香。碾声通一室，烹色带残阳。若有新春者，西来信勿忘。
S寄归州马判官E:郡带女媭名，民康境亦宁。晏梳秋鬓白，闲坐暮山青。赠客椒初熟，寻僧酒半醒。应怀旧居处，歌管隔墙听。
S倦客E:闭眼即开门，人间事倦闻。如何迎好客，不似看闲云。少欲资三要，多言让十分。疏慵本吾性，任笑早离群。
S静坐E:坐卧与行住，入禅还出吟。也应长日月，消得个身心。默论相如少，黄梅付嘱深。门前古松径，时起步清阴。
S江令石E:思量江令意，爱石甚悠悠。贪向深宫去，死同亡国休。两株荒草里，千古暮江头。若似黄金贵，隋军也不留。
S月下作E:良夜如清昼，幽人在小庭。满空垂列宿，那个是文星。世界归谁是，心魂向自宁。何当见尧舜，重为造生灵。
S勉诗僧E:莫把毛生刺，低佪谒李膺。须防知佛者，解笑爱名僧。道性宜如水，诗情合似冰。还同莲社客，联唱绕香灯。
S谢人墨E:珍重岁寒烟，携来路几千。只应真典诰，消得苦磨研。正色浮端砚，精光动蜀笺。因君强濡染，舍此即忘筌。
S送人游玉泉寺E:西峰大雪开，万叠向空堆。客贵犹寻去，僧高肯不来。潭澄猿觑月，窦冷鹿眠苔。公子将才子，联题兴未回。
S寄郑谷郎中E:诗心何以传，所证自同禅。觅句如探虎，逢知似得仙。神清太古在，字好雅风全。曾沐星郎许，终惭是斐然。
S春雨E:欲布如膏势，先闻动地雷。云龙相得起，风电一时来。霢霂农桑野，冥濛杨柳台。何人待晴暖，庭有牡丹开。
S明月峰E:明月峰头石，曾闻学月明。别舒长夜彩，高照一村耕。颇乱无私理，徒惊鄙俗情。传云遭凿后，顽白在峥嵘。
S送人游湘湖E:君游南国去，旅梦若为宁。一路随鸿雁，千峰绕洞庭。林明枫尽落，野黑烧初经。有兴寻僧否，湘西寺最灵。
S小松E:发地才过膝，蟠根已有灵。严霜百草白，深院一林青。后夜萧骚动，空阶蟋蟀听。谁于千岁外，吟绕老龙形。
S金江寓居E:考槃应未永，聊此养闲疏。野趣今何似，诗题旧不如。春篁离箨尽，陂藕折花初。终要秋云是，从风恣卷舒。
S寄李洞秀才E:到处听时论，知君屈最深。秋风几西笑，抱玉但伤心。野水翻红藕，沧江老白禽。相思未相识，闻在蜀中吟。
S过商山E:叠叠叠岚寒，红尘翠里盘。前程有名利，此路莫艰难。云水侵天老，轮蹄到月残。何能寻四皓，过尽见长安。
S送僧归南岳E:浊世住终难，孤峰念永安。逆风眉磔磔，冲雪锡珊珊。石室关霞嫩，松枝拂藓干。岩猿应认得，连臂下句栏。
S夏日林下作E:烦暑莫相煎，森森在眼前。暂来还尽日，独坐只闻蝉。草媚终难死，花飞卒未蔫。秋风舍此去，满箧贮新篇。
S村居寄怀E:风雨如尧代，何心欲退藏。诸侯行教化，下国自耕桑。道挫时机尽，禅留话路长。前溪久不过，忽觉早禾香。
S酬王秀才E:相于分倍亲，静论到吟真。王泽曾无外，风骚甚少人。鸿随秋过尽，雪向腊飞频。何处多幽胜，期君作近邻。
S赠无本上人E:往年吟月社，因乱散扬州。未免无端事，何妨出世流。洞庭禅过腊，衡岳坐经秋。终说将衣钵，天台老去休。
S寄华山司空图E:天下艰难际，全家入华山。几劳丹诏问，空见使臣还。瀑布寒吹梦，莲峰翠湿关。兵戈阻相访，身老瘴云间。
S题真州精舍E:波心精舍好，那岸是繁华。碍目无高树，当门即远沙。晨斋来海客，夜磬到渔家。石鼎秋涛静，禅回有岳茶。
S寻阳道中作E:秋声连岳树，草色遍汀洲。多事时为客，无人处上楼。云疏片雨歇，野阔九江流。欲向南朝去，诗僧有惠休。
S东林雨后望香炉峰E:翠湿僧窗里，寒堆鸟道边。静思寻去路，急绕落来泉。暮雨开青壁，朝阳照紫烟。二林多长老，谁忆上头禅。
S寄双泉大师师兄E:清泉流眼底，白道倚岩棱。后夜禅初入，前溪树折冰。南凉来的的，北魏去腾腾。敢把吾师意，密传门外僧。
S送人润州寻兄弟E:君话南徐去，迢迢过建康。弟兄新得信，鸿雁久离行。木落空林浪，秋残渐雪霜。闲游登北固，东望海苍苍。
S贻张生E:日日见入寺，未曾含酒容。闲听老僧语，坐到夕阳钟。竹里行多影，花边偶过踪。犹言谢生计，随我去孤峰。
S送人游雍京E:君来乞诗别，聊与怆前程。九野未无事，少年何远行。商云盘翠险，秦甸下烟平。应见周南化，如今在雍京。
S春草E:处处碧萋萋，平原带日西。堪随游子路，远入鹧鸪啼。金谷园应没，夫差国已迷。欲寻兰蕙径，荒秽满汀畦。
S怀华顶道人E:华顶星边出，真宜上士家。无人触床榻，满屋贮烟霞。坐卧临天井，晴明见海涯。禅余石桥去，屐齿印松花。
S寄自牧上人E:五老回无计，三峰去不成。何言谢云鸟，此地识公卿。梦愧将僧说，心嫌触类生。南朝古山寺，曾忆共寻行。
S静坐E:日日只腾腾，心机何以兴。诗魔苦不利，禅寂颇相应。砚满尘埃点，衣多坐卧棱。如斯自消息，合是个闲僧。
S送人游衡岳E:荆楚腊将残，江湖苍莽间。孤舟载高兴，千里向名山。雪浪来无定，风帆去是闲。石桥僧问我，应寄岳茶还。
S答知己自阙下寄书E:故人劳札翰，千里寄荆台。知恋文明在，来寻江汉来。群机喧白昼，陆海涨黄埃。得路应相笑，无成守死灰。
S新笋E:乱迸苔钱破，参差出小栏。层层离锦箨，节节露琅玕。直上心终劲，四垂烟渐宽。欲知含古律，试剪凤箫看。
S寄唐洙处士E:行僧去湘水，归雁度荆门。彼此亡家国，东西役梦魂。多慵如长傲，久住不生根。曾问兴亡事，丁宁寄勿言。
S谢人惠竹蝇拂E:妙刮筠篁制，纤柔玉柄同。拂蝇声满室，指月影摇空。敢舍经行外，常将宴坐中。挥谈一无取，千万愧生公。
S新燕E:燕燕知何事，年年应候来。却缘华屋在，长得好时催。花外衔泥去，空中接食回。不同黄雀意，迷逐网罗媒。
S谢王先辈寄毡E:深谢高科客，名毡寄惠重。静思生朔漠，和雪长蒙茸。折坐资禅悦，铺眠减病容。他年从破碎，担去卧孤峰。
S江上值春雨E:江皋正月雨，平陆亦波澜。半是峨嵋雪，重为泽国寒。农田淹浸尽，客棹往来难。愁杀骚人路，沧浪正渺漫。
S七十作E:七十去百岁，都来三十春。纵饶生得到，终免死无因。密理方通理，栖真始见真。沃洲匡阜客，几劫不迷人。
S谢虚中寄新诗E:旧友一千里，新诗五十篇。此文经大匠，不见已多年。趣极同无迹，精深合自然。相思把行坐，南望隔尘烟。
S夏日荆渚书怀E:嵩岳去值乱，匡庐回阻兵。中途息瓶锡，十载依公卿。不那猿鸟性，但怀林泉声。何时遂情兴，吟绕杉松行。
S谢中上人寄茶E:春山谷雨前，并手摘芳烟。绿嫩难盈笼，清和易晚天。且招邻院客，试煮落花泉。地远劳相寄，无来又隔年。
S送节大德归阙E:西京曾入内，东洛又朝天。圣上方虚席，僧中正乏贤。晨光金殿里，紫气玉帘前。知祝唐尧化，新恩异往年。
S览清尚卷E:李洞僻相似，得诗先示师。鬼神迷去处，风日背吟时。格已搜清竭，名还着紫卑。从容味高作，翻为古人疑。
S登祝融峰E:猿鸟共不到，我来身欲浮。四边空碧落，绝顶正清秋。宇宙知何极，华夷见细流。坛西独立久，白日转神州。
S寄贯休E:子美曾吟处，吾师复去吟。是何多胜地，销得二公心。锦水流春阔，峨嵋叠雪深。时逢蜀僧说，或道近游黔。
S送唐禀正字归萍川E:霜须芸阁吏，久掩白云扉。来谒元戎后，还骑病马归。烟村蔬饮淡，江驿雪泥肥。知到中林日，春风长涧薇。
S寄怀江西栖公E:龙沙为别日，庐阜得书年。不见来香社，相思绕白莲。江僧归海寺，楚路接吴烟。老病何堪说，扶羸寄此篇。
S山中喜得友生书E:柴门关树石，未省梦尘埃。落日啼猿里，同人有信来。自成为拙隐，难以谢多才。见说相思处，前峰对古台。
S谢人惠扇子及茶E:枪旗封蜀茗，圆洁制鲛绡。好客分烹煮，青蝇避动摇。陆生夸妙法，班女恨凉飙。多谢崔居士，相思寄寂寥。
S寄监利司空学士E:诗家为政别，清苦日闻新。乱后无荒地，归来尽远人。宽容民赋税，憔悴吏精神。何必河阳县，空传桃李春。
S答陈秀才E:万事皆可了，有诗门最深。古人难得志，吾子苦留心。野叠凉云朵，苔重怪木阴。他年立名字，笑我老双林。
S游橘洲E:春日上芳洲，经春兰杜幽。此时寻橘岸，昨日在城楼。鹭立青枫杪，沙沈白浪头。渔家好生计，檐底系扁舟。
S寄武陵道友E:阮肇迷仙处，禅门接紫霞。不知寻鹤路，几里入桃花。晚树阴摇藓，春潭影弄砂。何当见招我，乞与片生涯。
S谢人惠药E:五金元造化，九炼更精新。敢谓长生客，将遗必死人。久餐应换骨，一服已通神。终逐淮王去，永抛浮世尘。
S送周秀游峡E:又向夔城去，知难动旅魂。自非亡国客，何虑断肠猿。滟滪分高仞，瞿塘露浅痕。明年期此约，平稳到荆门。
S寄当阳张明府E:玉泉神运寺，寒磬彻琴堂。有境灵如此，为官兴亦长。吏愁清白甚，民乐赋输忘。闻说巴山县，今来尚忆张。
S游三觉山E:白石路重重，萦纡势忽穷。孤峰擎像阁，万木蔽星空。世论随时变，禅怀历劫同。良宵正冥目，海日上窗红。
S庭际晚菊上主人E:九月将欲尽，幽丛始绽芳。都缘含正气，不是背重阳。采去蜂声远，寻来蝶路长。王孙归未晚，犹得泛金觞。
S送赵长史归闽川E:荆门与闽越，关戍隔三千。风雪扬帆去，台隍指海边。客情消旅火，王化似尧年。莫失春回约，江城谷雨前。
S寄许州清古E:北来儒士说，许下有吟僧。白日身长倚，清秋塔上层。言虽依景得，理要入无征。敢望多相示，孱微老不胜。
S谢丁秀才见示赋卷E:五首新裁翦，搜罗尽指归。谁曾师古律，君自负天机。圣后求贤久，明公得隽稀。乘秋好携去，直望九霄飞。
S惊秋E:褰帘听秋信，晚傍竹声归。多故堪伤骨，孤峰好拂衣。梧桐凋绿尽，菡萏堕红稀。却恐吾形影，嫌心与口违。
S夜次湘阴E:风涛出洞庭，帆影入澄清。何处惊鸿起，孤舟趁月行。时难多战地，野阔绝春耕。骨肉知存否，林园近郡城。
S寄唐禀正字E:疏野还如旧，何曾称在城。水边无伴立，天际有山横。落日云霞赤，高窗笔砚明。鲍昭多所得，时忆寄汤生。
S宿舒湖希上人房E:入寺先来此，经窗半在湖。秋风新菡萏，暮雨老菰蒲。任听浮生速，能消默坐无。语来灯焰短，嘒唳发高梧。
S戊辰岁江南感怀E:忽忽动中私，人间何所之。老过离乱世，生在太平时。桃李春无主，杉松寺有期。曾吟子山赋，何啻旧凌迟。
S答友生山居寄示E:嘉遁有新吟，因僧寄竹林。静思来鸟外，闲味绕松阴。兵寇凭凌甚，溪山几许深。休为反招隐，携取一相寻。
S池上感兴E:所向似无端，风前吟凭栏。旁人应闷见，片水自闲看。碧底红鳞鬣，澄边白羽翰。南山众木叶，飘著竹声干。
S吊双泉大师真塔E:塔耸层峰后，碑镌巨石新。不知将一句，分付与何人。静坐云生衲，空山月照真。后徒游礼者，犹认指迷津。
S秋夜听业上人弹琴E:万物都寂寂，堪闻弹正声。人心尽如此，天下自和平。湘水泻秋碧，古风吹太清。往年庐岳奏，今夕更分明。
S谢人惠丹药E:别后闻餐饵，相逢讶道情。肌肤红色透，髭发黑光生。仙洞谁传与，松房自炼成。常蒙远分惠，亦觉骨毛轻。
S答孔秀才E:早向文章里，能降少壮心。不愁人不爱，闲处自闲吟。水国云雷阔，僧园竹树深。无嫌我衰飒，时此一相寻。
S秋江E:两岸山青映，中流一棹声。远无风浪动，正向夕阳横。岛屿蝉分宿，沙洲客独行。浩然心自合，何必濯吾缨。
S船窗E:孤舸凭幽窗，清波逼面凉。举头还有碍，低眼即无妨。瞥过沙禽翠，斜分夕照光。何时到山寺，上阁看江乡。
S永夜E:永日还欹枕，良宵亦曲肱。神闲无万虑，壁冷有残灯。香影浮龛象，瓶声著井冰。寻思到何处，海上断崖僧。
S自遣E:了然知是梦，既觉更何求。死入孤峰去，灰飞一烬休。云无空碧在，天静月华流。免有诸徒弟，时来吊石头。
S送陈霸归闽E:凉风动行兴，含笑话临途。已得身名了，全忘客道孤。乡程过百越，帆影绕重湖。家在飞鸿外，音书可寄无。
S寄孙辟呈郑谷郎中E:衡岳去都忘，清吟恋省郎。淹留才半月，酬唱颇盈箱。雪长松柽格，茶添语话香。因论乐安子，年少老篇章。
S谢主人石笋E:西园罢宴游，东阁念林丘。特减花边峭，来添竹里幽。忆过阳朔见，曾记大湖求。从此频吟绕，归山意亦休。
S经安公寺E:大圣威灵地，安公宴坐踪。未知长寂默，不见久从容。塔影高群木，江声压暮钟。此游幽胜后，来梦亦应重。
S秋夕寄诸侄E:每到秋残夜，灯前忆故乡。园林红橘柚，窗户碧潇湘。离别身垂老，艰难路去长。弟兄应健在，兵火里耕桑。
S谢炭E:正拥寒灰次，何当惠寂寥。且留连夜向，未敢满炉烧。必恐吞难尽，唯愁拨易消。豪家捏为兽，红迸锦茵焦。
S寄清溪道友E:山门摇落空，霜霰满杉松。明月行禅处，青苔绕石重。泉声喧万壑，钟韵遍千峰。终去焚香老，同师大士踪。
S谢重缘旧山水障子E:敢望重缘饰，微茫洞壑春。坐看终未是，归卧始应真。已觉心中朽，犹怜四面新。不因公子鉴，零落几成尘。
S寺居E:邻井双梧上，一蝉鸣隔墙。依稀旧林日，撩乱绕山堂。难嘿吟风口，终清饮露肠。老僧加护物，应任噪残阳。
S剃发E:金刀闪冷光，一剃一清凉。未免随朝夕，依前长雪霜。夏林欹石腻，春涧水泉香。向老凋疏尽，寒天不出房。
S送徐秀才游吴国E:西江东注急，孤棹若流星。风浪相随白，云中独过青。他时谁共说，此路我曾经。好向吴朝看，衣冠尽汉庭。
S忆在匡庐日E:忆在匡庐日，秋风八月时。松声虎溪寺，塔影雁门师。步碧葳蕤径，吟香菡萏池。何当旧泉石，归去洗心脾。
S寄三觉山从益上人E:山下人来说，多时不下山。是应终未是，闲得且须闲。海面云归窦，猿边月上关。寻思乱峰顶，空送衲僧还。
S残秋感怆E:日日加衰病，心心趣寂寥。残阳起闲望，万木耸寒条。楚寺新为客，吴江旧看潮。此怀何以寄，风雨暮萧萧。
S贻王秀才E:功到难搜处，知难始是诗。自能探虎子，何虑屈男儿。此道真清气，前贤早白髭。须教至公手，不惜付舟枝。
S赠孙生E:见君诗自别，君是继诗人。道出千途外，功争一字新。寂寥中影迹，霜雪里精神。待折东堂桂，归来更苦辛。
S酬元员外E:清洛碧嵩根，寒流白照门。园林经难别，桃李几株存。衰老江南日，凄凉海上村。闲来晒朱绂，泪滴旧朝恩。
S与杨秀才话别E:庾信哀何极，仲宣悲苦多。因思学文赋，不胜弄干戈。自古有如此，于今终若何。到头重策蹇，归去旧烟萝。
S寄何崇丘员外E:门底桃源水，涵空复映山。高吟烟雨霁，残日郡楼间。变俗真无事，分题是不闲。寻思章岸见，全未有年颜。
S赠刘五经E:往年长白山，发愤忍饥寒。扫叶雪霜湿，读书唇齿干。群经通讲解，八十尚轻安。今日江南寺，相逢话世难。
S送游山道者E:我亦游山者，常经旧所经。雪消天外碧，春晓海中青。可见乱离世，况临衰病形。怜君此行兴，独入白云屏。
S角E:闻说征人说，呜呜何处边。孤城沙塞地，残月雪霜天。会转胡风急，吹长碛雁连。应伤汉车骑，名未勒燕然。
S言诗E:毕竟将何状，根元在正思。达人皆一贯，迷者自多岐。触类风骚远，怀贤肺腑衰。河桥送别者，二子好相知。
S酬王秀才E:离乱几时休，儒生厄远游。亡家非汉代，何处觅荆州。旅梦寒灯屋，乡怀昼雨楼。相逢话相杀，谁复念风流。
S春居寄友生E:莎径荒芜甚，君应共此情。江村雷雨发，竹屋梦魂惊。社过多来燕，花繁渐老莺。相思意何切，新作未曾评。
S浙江晚渡E:去年曾到此，久立滞前程。岐路时难处，风涛晚未平。汀蝉含老韵，岸荻簇枯声。莫泥关河险，多游自远行。
S寄仰山光味长者E:大仰禅栖处，杉松到顶阴。下来虽有路，归去每无心。鸟道峰形直，龙湫石影深。径行谁得见，半夜老猿吟。
S贻庐岳陈沆秀才E:为儒老双鬓，勤苦竟何如。四海方磨剑，空山自读书。石围泉眼碧，秋落洞门虚。莫虑搜贤僻，征君旧此居。
S边上E:汉地从休马，胡家自牧羊。都来销帝道，浑不用兵防。草上孤城白，沙翻大漠黄。秋风起边雁，一一向潇湘。
S蟋蟀E:声异蟪蛄声，听须是正听。无风来竹院，有月在莎庭。虽不妨调瑟，多堪伴诵经。谁人向秋夕，为尔欲忘形。
S寄西山郑谷神E:西望郑先生，焚修在杳冥。几番松骨朽，未换鬓根青。石阙凉调瑟，秋坛夜拜星。俗人应抚掌，闲处诵黄庭。
S读参同契E:堪笑修仙侣，烧金觅大还。不知消息火，只在寂寥关。鬓白炉中术，魂飞海上山。悲哉五千字，无用在人间。
S闻落叶E:楚树雪晴后，萧萧落晚风。因思故国夜，临水几株空。煮茗烧干脆，行苔踏烂红。来年未离此，还见碧丛丛。
S寄酬高辇推官E:道自闲机长，诗从静境生。不知春艳尽，但觉雅风清。竹腻题幽碧，蕉干裂脆声。何当九霄客，重叠记无名。
S逢诗僧E:禅玄无可并，诗妙有何评。五七字中苦，百千年后清。难求方至理，不朽始为名。珍重重相见，忘机话此情。
S话道E:大道多大笑，寂寥何以论。霜枫翻落叶，水鸟啄闲门。服药还伤性，求珠亦损魂。无端凿混沌，一死不还源。
S西墅新居E:渐渐见苔青，疏疏遍地生。闲穿藤屐起，乱踏石阶行。野鸟啼幽树，名僧笑此情。残阳竹阴里，老圃打门声。
S酬孙鲂E:幽人还爱云，才子已从军。可信鸳鸿侣，更思麋鹿群。新题虽有寄，旧论竟难闻。知己今如此，编联悉欲焚。
S扫地E:日日扫复洒，不容纤物侵。敢望来客口，道似主人心。蚁过光中少，苔依润处深。门前亦如此，一径入疏林。
S书匡山隐者壁E:红霞青壁底，石室薜萝垂。应有迷仙者，曾逢采药时。桃花饶两颊，松叶浅长髭。直是来城市，何人识得伊。
S野鸭E:野鸭殊家鸭，离群忽远飞。长生缘甚瘦，近死为伤肥。江海游空阔，池塘啄细微。红兰白蘋渚，春暖刷毛衣。
S伤秋E:旦暮馀生在，肌肤十分无。眠寒半榻朽，立月一株枯。梦已随双树，诗犹却万夫。名山未归得，可惜死江湖。
S怀东湖寺E:铁柱东湖岸，寺高人亦闲。往年曾每日，来此看西山。竹径青苔合，茶轩白鸟还。而今在天末，欲去已衰颜。
S清夜作E:不惜白日短，乍容清夜长。坐闻风露滴，吟觉骨毛凉。兴寝无诸病，空闲有一床。天明振衣起，苔砌落花香。
S赠白处士E:莘野居何定，浮生知是谁。衣衫同野叟，指趣似禅师。白发应无也，丹砂久服之。仍闻创行计，春暖向峨嵋。
S崔秀才宿话E:事转闻多事，心休话苦心。相留明月寺，共忆白云岑。藓壁残虫韵，霜轩倒竹阴。开门又言别，谁竟慰尘襟。
S怀天台华顶僧E:华顶危临海，丹霞里石桥。曾从国清寺，上看月明潮。好鸟亲香火，狂泉喷泬寥。欲归师智者，头白路迢迢。
S送人赴官E:年少作初官，还如行路难。兵荒经邑里，风俗久凋残。照砚花光淡，漂书柳絮干。聊应充侍膳，薄俸继朝餐。
S水鹤E:鸳鸯与鸂鶒，相狎岂惭君。比雪还胜雪，同群亦出群。静巢孤岛月，寒梦九皋云。归路分明过，飞鸣即可闻。
S湘中感怀E:渔翁那会我，傲兀苇边行。乱世难逸迹，乘流拟濯缨。江花红细碎，沙鸟白分明。向夕题诗处，春风斑竹声。
S九日逢虚中虚受E:楚后萍台下，相逢九日时。干戈人事地，荒废菊花篱。我已多衰病，君犹尽黑髭。皇天安罪得，解语便吟诗。
S赠李明府E:名家宰名邑，将谓屈锋铓。直是难苏俗，能消不下堂。冰痕生砚水，柳影透琴床。何必称潇洒，独为诗酒狂。
S暮春久雨作E:积雨向春阴，冥冥独院深。已无花落地，空有竹藏禽。檐溜声何暴，邻僧影亦沈。谁知力耕者，桑麦最关心。
S夜坐闻雪寄所知E:初宵飞霰急，竹树洒干轻。不是知音者，难教爱此声。渐凌孤烛白，偏激苦心清。堪笑同文友，忘眠坐到明。
S怀洞庭E:忆过巴陵岁，无人问去留。中宵满湖月，独自在僧楼。渔父真闲唱，灵均是谩愁。今来欲长往，谁借木兰舟。
S欲游龙山鹿苑有作E:龙山门不远，鹿苑路非遥。合逐闲身去，何须待客招。年华残两鬓，筋骨倦长宵。闻说峰前寺，新修白石桥。
S再逢昼公E:竟陵西别后，遍地起刀兵。彼此无缘著，云山有处行。久吟难敌句，终忍不求名。年鬓俱如雪，相看眼且明。
S送人游武陵湘中E:为子歌行乐，西南入武陵。风烟无战士，宾榻有吟僧。山绕军城叠，江临寺阁层。遍寻幽胜了，湘水泛清澄。
S酬九经者E:九经三史学，穷妙又穷微。长白山初出，青云路欲飞。江僧酬雪句，沙鹤识麻衣。家在黄河北，南来偶未归。
S寄赠集滩二公E:闻有难名境，因君住更名。轩窗中夜色，风月绕滩声。客好过无厌，禽幽画不成。终期一寻去，聊且寄吟情。
S夏日作E:燕雀语相和，风池满芰荷。可惊成事晚，殊喜得闲多。竹众凉欺水，苔繁绿胜莎。无惭孤圣代，赋咏有诗歌。
S行路难E:下浸与高盘，不为行路难。是非真险恶，翻覆作峰峦。漆愧同时黑，朱惭巧处丹。令人畏相识，欲画白云看。
S送玉泉道者回山寺E:却忆西峰顶，经行绝爱憎。别来心念念，归去雪层层。石坞寻春笋，苔龛续夜灯。应悲尘土里，追逐利名僧。
S题张氏池亭E:树石丛丛别，诗家趣向幽。有时闲客散，始觉细泉流。蝶到琴棋畔，花过岛屿头。月明红藕上，应见白龟游。
S送人南游E:且听吟赠远，君此去蒙州。瘴国频闻说，边鸿亦不游。蛮花藏孔雀，野石乱犀牛。到彼谁相慰，知音有郡侯。
S题明公房E:寺北闻湘浪，窗南见岳云。自然高日用，何要出人群。瓦滴残松雨，香炉匝印文。近年精易道，疑者晓纷纷。
S寄顾处士E:半年离别梦，来往即湖边。两幅关山雪，寻常在眼前。项容藏古翠，张藻卷寒烟。蓝淀图花鸟，时人不惜钱。
S贻徐生E:可能东海子，清苦在贫居。扫地无闲客，堆窗有古书。少年犹若此，向老合何如。去岁频相访，今来见亦疏。
S寄东林言之禅子E:闻思相送后，幽院闭苔钱。使我吟还废，闻君病未痊。听秋唯困坐，怕客但佯眠。可惜东窗月，无寥过一年。
S寒节日寄乡友E:岁岁逢寒食，寥寥古寺家。踏青思故里，垂白看杨花。原野稀疏雨，江天冷澹霞。沧浪与湘水，归恨共无涯。
S寄怀西蟾师弟E:万里八九月，一身西北风。自从相示后，长记在吟中。见说南游远，堪怀我姓同。江边忽得信，回到岳门东。
S又寄彭泽昼公E:闻君彭泽住，结构近陶公。种菊心相似，尝茶味不同。湖光秋枕上，岳翠夏窗中。八月东林去，吟香菡萏风。
S新秋病中枕上闻蝉E:枕上稍醒醒，忽闻蝉一声。此时知不死，昨日即前生。更欲临窗听，犹难策杖行。寻应同蜕壳，重饮露华清。
S寄云盖山先禅师E:曾寻湘水东，古翠积秋浓。长老禅栖处，半天云盖峰。闲床饶得石，杂树少于松。近有谁堪语，浏阳妙指踪。
S落叶E:落多秋亦晚，窗外见诸邻。世上谁惊尽，林间独扫频。萧骚微月夜，重叠早霜晨。昨日繁阴在，莺声树树春。
S次耒阳作E:绕岳复沿湘，衡阳又耒阳。不堪思北客，从此入南荒。旦夕多猿狖，淹留少雪霜。因经杜公墓，惆怅学文章。
S舟中晚望祝融峰E:天际卓寒青，舟中望晚晴。十年关梦寐，此日向峥嵘。巨石凌空黑，飞泉照夜明。终当蹑孤顶，坐看白云生。
S吊杜工部坟E:鹏翅蹋于斯，明君知不知。域中诗价大，荒外土坟卑。瘴雨无时滴，蛮风有穴吹。唯应李太白，魂魄往来疲。
S岳中寄殷处士E:出岳与入岳，前题继后题。遍寻僧壁上，多在雁峰西。近说游江寺，将谁话石梯。相思立高巘，山下草萋萋。
S送幽禅师E:霜繁野叶飞，长老卷行衣。浮世不知处，白云相待归。磬和天籁响，禅动岳神威。莫便言长往，劳生待发机。
S观烧E:猎猎寒芜引，承风势不还。放来应有主，焚去到何山。焰入空濛里，烟飞苍莽间。石中有良玉，惆怅但伤颜。
S寄阳岐西峰僧E:西峰残照东，瀑布洒冥鸿。闲忆高窗外，秋晴万里空。藤阴藏石磴，衣毳落杉风。日有谁来觅，层层鸟道中。
S回雁峰E:瘴雨过孱颜，危边有径盘。壮堪扶寿岳，灵合置仙坛。影北鸿声乱，青南客道难。他年思隐遁，何处凭阑干。
S赠询公上人E:威仪何贵重，一室贮水清。终日松杉径，自多虫蚁行。像前孤立影，钟外数珠声。知悟修来事，今为第几生。
S秋兴E:所见背时情，闲行亦独行。晚凉思水石，危阁望峥嵘。雨外残云片，风中乱叶声。旧山吟友在，相忆梦应清。
S古寺老松E:百岁禅师说，先师指此松。小年行道绕，早见偃枝重。月槛移孤影，秋亭卓一峰。终当因夜电，拏攫从云龙。
S题无余处士书斋E:闲地从莎藓，谁人爱此心。琴棋怀客远，风雪闭门深。枕外江滩响，窗西树石阴。他年衡岳寺，为我一相寻。
S岁暮江寺住E:山依枯槁容，何处见年终。风雪军城外，蒹葭古寺中。孤村谁认磬，极浦夜鸣鸿。坐忆匡庐隐，泉声滴半空。
S新燕E:栖托近佳人，应怜巧语新。风光华屋暖，弦管牡丹晨。远采江泥腻，双飞麦雨匀。差池自有便，敢触杏梁尘。
S喻吟E:日用是何专，吟疲即坐禅。此生还可喜，馀事不相便。头白无邪里，魂清有象先。江花与芳草，莫染我情田。
S过湘江唐弘书斋E:四邻无俗迹，终日大开门。水晚来边雁，林秋下楚猿。一家随难在，双眼向书昏。沈近骚人庙，吟应见古魂。
S读贾岛集E:遗篇三百首，首首是遗冤。知到千年外，更逢何者论。离秦空得罪，入蜀但听猿。还似称沙祖，唯馀赋鵩言。
S寄山中诸友E:自归城里寺，长忆宿山门。终夜冥心客，诸峰叫月猿。岚光生眼力，泉滴爽吟魂。只待游方遍，还来扫树根。
S怀终南僧E:扰扰一京尘，何门是了因。万重千叠嶂，一去不来人。鸟道春残雪，萝龛昼定身。寥寥石窗外，天籁动衣巾。
S送二友生归宜阳E:二生俱我友，清苦辈流稀。旧国居相近，孤帆秋共归。残阳沙鸟乱，疏雨岛枫飞。几宿多山处，猿啼烛影微。
S怀从弟E:孤窗烛影微，何事阻吟思。兄弟断消息，山川长路岐。日沈栖鹤坞，霜著叫猿枝。可想为怀抱，多愁多难时。
S岳阳道中作E:客思寻常动，未如今断魂。路岐经乱后，风雪少人村。大泽鸣寒雁，千峰啼昼猿。争教此时白，不上鬓须根。
S书李秀才壁E:干戈阻上日，南国寄贫居。旧里荒应尽，新年病未除。窗风连岛树，门径接邻蔬。我有闲来约，相看雪满株。
S闻尚颜下世E:岳僧传的信，闻在麓山亡。郡有为诗客，谁来一影堂。梦休寻灞浐，迹已绝潇湘。远忆同吟石，新秋桧柏凉。
S送隆公上人E:独携谭柄去，千里指人寰。未断生徒望，难教白日闲。空江横落照，大府向西山。好骋陈那孔，谁云劫石顽。
S宿简寂观E:万壑云霞影，千年松桧声。如何教下士，容易信长生。月共虚无白，香和沆瀣清。闲寻古廊画，记得列仙名。
S遇元上人E:七泽过名山，相逢黄落残。杉松开寺晚，泉月话心寒。祖遍诸方礼，经曾几处看。应怀出家院，紫阁近长安。
S早梅E:万木冻欲折，孤根暖独回。前村深雪里，昨夜一枝开。风递幽香去，禽窥素艳来。明年如应律，先发映春台。
S听泉E:落石几万仞，冷声飘远空。高秋初雨后，半夜乱山中。只有照壁月，更无吹叶风。几曾庐岳听，到晓与僧同。
S送孙逸人归庐山E:独自担琴鹤，还归瀑布东。逍遥非俗趣，杨柳谩春风。草绕村程绿，花盘石磴红。他时许相觅，五老乱云中。
S听李尊师弹琴E:仙子弄瑶琴，仙山松月深。此声含太古，谁听到无心。洒石霜千片，喷崖泉万寻。何人传指法，携向海中岑。
S寄武陵微上人E:善卷台边寺，松筠绕祖堂。秋声度风雨，晓色遍沧浪。白石同谁坐，清吟过我狂。近闻为古律，雅道更重光。
S匡山寓居栖公E:外物尽已外，闲游且自由。好山逢过夏，无事住经秋。树影残阳寺，茶香古石楼。何时定休讲，归漱虎溪流。
S寄松江陆龟蒙处士E:万卷功何用，徒称处士休。闲欹太湖石，醉听洞庭秋。道在谁开口，诗成自点头。中间欲相访，寻便阻戈矛。
S闭门E:外事休关念，灰心独闭门。无人来问我，白日又黄昏。灯集飞蛾影，窗销迸雪痕。中心自明了，一句祖师言。
S看水E:范蠡东浮阔，灵均北泛长。谁知远烟浪，别有好思量。故国门前急，天涯照里忙。难收上楼兴，渺漫正斜阳。
S寄栖白上人E:万国争名地，吾师独此闲。题诗招上相，看雪下南山。内殿承恩久，中条进表还。常因秋贡客，少得掩禅关。
S自题E:禅外求诗妙，年来鬓已秋。未尝将一字，容易谒诸侯。挂攀山皆远，题名石尽幽。敢言梁太子，傍采碧云流。
S夏日言怀E:苦被流年迫，衰羸老病情。得归青嶂死，便共白云生。树枿烧炉响，崖棱蹑屐声。此心人信否，魂梦自分明。
S早秋寄友生E:雨多残暑歇，蝉急暮风清。谁有闲心去，江边看水行。河遥红蓼簇，野阔白烟平。试折秋莲叶，题诗寄竺卿。
S喜z6公自武陵至E:已尽沧浪兴，还思相楚行。鬓全无旧黑，诗别有新清。暂憩临寒水，时来扣静荆。囊中有灵药，终不献公卿。
S秋空E:已觉秋空极，更堪寥泬青。只应容好月，争合有妖星。耿耿高河截，翛翛一雁经。曾于洞庭宿，上下彻心灵。
S与聂尊师话道E:伯阳遗妙旨，杳杳与冥冥。说即非难说，行还不易行。药中迷九转，心外觅长生。毕竟荒原上，一盘蒿陇平。
S谢人寄南榴卓子E:幸附全材长，良工劚器殊。千林文柏有，一尺锦榴无。品格宜仙果，精光称玉壶。怜君远相寄，多愧野蔬粗。
S寄旧居邻友E:别后知何趣，搜奇少客同。几层山影下，万树雪声中。晚鼎烹茶绿，晨厨爨粟红。何时携卷出，世代有名公。
S送朱秀才归闽E:荆门来几日，欲往又囊空。远客归南越，单衣背北风。近乡微有雪，到海渐无鸿。努力成诗业，无谋谒至公。
S龙潭作E:乍临毛发竖，双壁夹湍流。白日鸟影过，青苔龙气浮。蔽空云出石，应祷雨翻湫。四面耕桑者，先闻贺有秋。
S送冰禅再往湖中E:行心宁肯住，南去与谁群。碧落高空处，清秋一片云。穿林瓶影灭，背雨锡声分。应笑游方久，龙钟楚水濆。
S喜表公往楚王城E:已闻人舍地，结构旧基平。一面湖光白，邻家竹影清。应难寻辇道，空说是王城。谁信兴亡迹，今来有磬声。
S春雪初晴喜友生至E:数日不见日，飘飘势忽开。虽无忙事出，还有故人来。已尽南檐滴，仍残北牖堆。明朝望平远，相约在春台。
S送崔判官赴归倅E:白首从颜巷，青袍去佐官。只应微俸禄，聊补旧饥寒。地说丘墟甚，民闻旱歉残。春风吹绮席，宾主醉相欢。
S寒食日怀寄友人E:万井追寒食，闲扉独不开。梨花应折尽，柳絮自飞来。梦觉怀仙岛，吟行绕砌苔。浮生已悟了，时节任相催。
S怀巴陵旧游E:洞庭云梦秋，空碧共悠悠。孟子狂题后，何人更倚楼。日西来远棹，风外见平流。终欲重寻去，僧窗古岸头。
S招乾昼上人宿话E:连夜因风雪，相留在寂寥。禅心谁指示，诗卷自焚烧。语默邻寒漏，窗扉向早朝。天台若长往，还渡海门潮。
S荆门秋日寄友人E:青溪知不远，白首要难归。空想烟云里，春风鸾鹤飞。谁论传法偈，自补坐禅衣。未谢侯门去，寻常即掩扉。
S哭郑谷郎中E:朝衣闲典尽，酒病觉难医。下世无遗恨，传家有大诗。新坟青嶂叠，寒食白云垂。长忆招吟夜，前年风雪时。
S耕叟E:春风吹蓑衣，暮雨滴箬笠。夫妇耕共劳，儿孙饥对泣。田园高且瘦，赋税重复急。官仓鼠雀群，共待新租入。
S黄雀行E:双双野田雀，上下同饮啄。暖去栖蓬蒿，寒归傍篱落。殷勤避罗网，乍可遇雕鹗。雕鹗虽不仁，分明在寥廓。
S刳肠龟E:尔既能于灵，应久存其生。尔既能于瑞，胡得迷其死。刳肠徒自屠，曳尾复何累。可怜濮水流，一叶泛庄子。
S浮云行E:大野有贤人，大朝有圣君。如何彼浮云，掩蔽白日轮。安得东南风，吹散八表外。使之天下人，共见尧眉彩。
S渔父E:夜钓洞庭月，朝醉巴陵市。却归君山下，鱼龙窟边睡。生涯在何处，白浪千万里。曾笑楚臣迷，苍黄汨罗水。
S言兴E:矻矻被吟牵，因师贾浪仙。江山风月处，一十二三年。雅颂在于此，浮华致那边。犹惭功未至，谩道近千篇。
S匡山居E:无才加性拙，道理合藏踪。是处非深远，其山已万重。经时邻境战，独夜隔云舂。昨日泉中见，常鱼亦化龙。
S夷陵即事E:不难饶白发，相续是滩波。避世嫌身晚，思家乞梦多。暑衣经雪着，冻砚向阳呵。岂谓临岐路，还闻圣主过。
S紫阁隐者E:天高紫阁侵，隐者信沈沈。道长年兼长，云深草复深。如非禅客见，即是猎人寻。北笑长安道，埃尘古到今。
S与陈陶处士E:钟陵城外住，喻似玉沈泥。道直贫嫌杀，神清语亦低。雪深加酒债，春尽减诗题。记得曾邀宿，山茶独自携。
S与王嵩隐E:一生吟兴僻，方见业精微。事若终难得，乡应不易归。乱收西日叶，双掩北风扉。合国诸卿相，皆曾着布衣。
S怀陆龟蒙处士E:布褐东南隐，相传继谢敷。高谭夫子道，静看海山图。事免伤心否，棋逢敌手无。关中花数内，独不见菖蒲。
S寄华阴司空侍郎E:剑佩已深扃，茅为岳面亭。诗犹少绮美，画肯爱丹青。换笔修僧史，焚香阅道经。相邀来未得，但想鹤仪形。
S送陆肱入关E:舟行复陆行，始得到咸京。准拟何人口，吹嘘六义名。乱山遥减翠，业菊早含英。衣锦还乡日，他时有此荣。
S送刘必先E:力进凭诗业，心焦阙问安。远行无处易，孤立本来难。楚月船中没，秦星马上残。明年有公道，更以命推看。
S寄方干处士E:格外缀清诗，诗名独得知。闲居公道日，醉卧牡丹时。海鸟和涛望，山僧带雪期。仍闻称处士，圣主肯相违。
S寄刘逸士E:无愁无累者，偶向市朝游。此后乘孤艇，依前入乱流。高眠歌圣日，下钓坐清秋。道不离方寸，而能混俗求。
S早春送人归岳阳E:久食主人鱼，春来复旧居。远无千里浪，轻有半船书。过片晴云淡，消残暮雪虚。岳阳多异境，搜思勿令疏。
S冬暮送人E:长安冬欲尽，又送一遗贤。醉后情浑可，言休理不然。射衣秦岭雪，摇月汉江船。亦过春兼夏，回期信有蝉。
S送徐道人东游E:长安人扰扰，独自有闲心。海上山中去，风前月下吟。引猿秋果熟，藏鹤晓云深。易姓更名数，难教弟子寻。
S送人归乡E:多才与命违，末路忆柴扉。白发何人问，青山一剑归。晴烟独鸟没，野渡乱花飞。寂寞长亭外，依然空落晖。
S送朴山人归新罗E:浩渺行无极，扬帆但信风。云山过海半，乡树入舟中。波定遥天出，沙平远岸穷。离心寄何处，目击曙霞东。
S宿清远峡山寺E:寺近朝天路，多闻玉佩音。鉴人开慧眼，归鸟息禅心。磬接星河曙，窗连夏木深。此中能宴坐，何必在云林。
S松山岭E:平生闲放久，野鹿许为群。居止邻西岳，轩窗度白云。斋心饭松子，话道接茅君。汉主恩情去，空山起夕氛。
S泊洞庭E:槐柳未知秋，依依馆驿头。客心俱念远，时雨自相留。浪没货鱼市，帆高卖酒楼。夜来思展转，故里在南州。
S善卷坛E:耕荒凿原时，高趣在希夷。大舜欲逊国，先生空敛眉。五溪清不足，千古美无亏。纵遣亡淳者，何人投所思。
S石城金谷E:晋祚一倾摧，骄奢去不回。只应荆棘地，犹作绮罗灰。狐兔闲生长，樵苏静往来。踟蹰意无尽，寒日又西颓。
S庾楼E:郡楼名甚远，几换见楼人。庾亮魂应在，清风到白蘋。晴轩分楚汉，夜酒揖星辰。何必匡山上，独言无世尘。
S经贺监旧居E:不恋明皇宠，归来镜水隅。道装汀鹤识，春醉钓人扶。逐朵云如吐，成行雁侣驱。兰亭名景在，踪迹未为孤。
S献郑都官E:早晚辞班列，归寻旧隐峰。代移家集在，身老诏书重。药秘仙都诀，茶开蜀国封。何当答群望，高蹑傅岩踪。
S赠屏风岩栖蟾上人E:岩房高且静，住此几寒暄。鹿嗅安禅石，猿啼乞食村。朝阳生树罅，古路透云根。独我闲相觅，凄凉碧洞门。
S赠秀才E:筠阳多胜致，夫子纵游遨。凤鸟瑞不见，鲈鱼价转高。门开沙觜静，船系树根牢。谁解伊人趣，村沽对郁陶。
S送迁客E:倏忽堕鹓行，天南去路长。片言曾不谄，获罪亦何伤。象恋藏牙浦，人贪卖子乡。此心终合雪，去已莫思量。
S哭悼朝贤E:前昨回私第，旋闻寝疾终。四邻方响绝，二月牡丹空。冢已迁名境，碑仍待至公。只应遗爱理，长在楚南风。
S悼方干处士E:先生在世日，只向镜湖居。明主未巡狩，白头闲钓鱼。烟莎一径小，洲岛四邻疏。独有为儒者，时来吊旧庐。
S听轩辕先生琴E:诀妙与功精，通宵膝上横。一堂风冷淡，千古意分明。坐客神魂凝，巢禽耳目倾。酷哉商纣世，曾不遇先生。
S短歌行E:蟾光堪自笑，浮世懒思量。身得几时活，眼开终日忙。千门无寿药，一镜有愁霜。早向尘埃外，光阴任短长。
S宿巴江E:江声五十里，泻碧急于弦。不觉日又夜，争教人少年。一汀巫峡月，两岸子规天。山影似相伴，浓遮到晓船。
S游边E:边云四顾浓，饥马嗅枯丛。万里八九月，一身西北风。偷营天正黑，战地雪多红。昨夜东归梦，桃花暖色中。
S居南岳怀沈彬E:石房开竹扉，茗外独支颐。万木还无叶，百年能几时。隔云闻狖过，截雨见虹垂。因忆岳南客，晏眠吟好诗。
S南中怀友生E:荔枝江上立，望北几思量。隔海无书札，前年在汉阳。瘴村人起早，铜柱象揩光。居此成何事，寻君过碧湘。
S赠南岳玄泰布衲E:曹溪入室人，终老甚难群。四十馀年内，青山与白云。松和巢鹤看，果共野猿分。海外僧来说，名高自小闻。
S寄问政山聂威仪E:先生卧碧岑，诸祖是知音。得道无一法，孤云同寸心。岚光薰鹤诏，茶味敌人参。苦向壶中去，他年许我寻。
S送迁客E:谏频甘得罪，一骑入南深。若顺吾皇意，即无臣子心。织花蛮市布，捣月象州砧。蒙雪知何日，凭楼望北吟。
S牧童E:牛得自由骑，春风细雨飞。青山青草里，一笛一蓑衣。日出唱歌去，月明抚掌归。何人得似尔，无是亦无非。
S赋洞庭E:周极八百里，凝眸望则劳。水涵天影阔，山拔地形高。贾客停非久，渔翁转几遭。飒然风起处，又是鼓波涛。
S宿郑谏议山居E:堂开星斗边，大谏采薇还。禽隐石中树，月生池上山。凉风吹咏思，幽语隔禅关。莫拟归城计，终妨此地闲。
S赠岛云禅师E:远庵枯叶满，群鹿亦相随。顶骨生新发，庭松长旧枝。禅高太白月，行出祖师碑。乱后潜来此，南人总不知。
S圣果寺E:路自中峰上，盘回出薜萝。到江吴地尽，隔岸越山多。古木丛青霭，遥天浸白波。下方城郭近，钟磬杂笙歌。
S送僧游西域E:一盂兼一锡，只此度流沙。野性虽为客，禅心即是家。寺披云峤雪，路入晓天霞。自说游诸国，回应岁月赊。
S远烟E:霭霭前山上，凝光满薜萝。高风吹不尽，远树得偏多。翠与晴云合，轻将淑气和。正堪流野目，朱阁意如何。
S萤E:熠熠与娟娟，池塘竹树边。乱飞如拽火，成聚却无烟。微雨洒不灭，轻风吹欲燃。昔时书案上，频把作囊悬。
S秋日闲居E:是事不相关，谁人似此闲。卷帘当白昼，移榻对青山。野鹤眠松上，秋苔长雨间。岳僧频有信，昨日得书还。
S宿岳阳开元寺E:竟夕凭虚槛，何当兴叹频。往来人自老，今古月常新。风逆沈鱼唱，松疏露鹤身。无眠钟又动，几客在迷津。
S送边将E:人尽有离别，而君独可嗟。言将身报国，敢望禄荣家。战思风吹野，乡心月照沙。归期定何日，塞北树无花。
S雪中送人北游E:然知心去速，其奈雪飞频。莫喜无危道，虽平更陷人。远郊光接汉，旷野色通秦。此去迢遥极，却回应过春。
S落叶E:雨过闲田地，重重落叶红。翻思向春日，肯信有秋风。几处随流水，河边乱暮空。只应松自立，而不与君同。
S落花E:一片又一片，等闲苔面红。不能延数日，开亦是春风。公子歌声歇，诗人眼界空。遥思故山下，经雨两三丛。
S题田道者院E:入门空寂寂，真个出家儿。有行鬼不见，无心人谓痴。古岩寒柏对，流水落花随。欲别一何懒，相从所恨迟。
S东林寺E:欲去不忍去，徘徊吟绕廊。水光秋澹荡，僧好语寻常。碑古苔文叠，山晴钟韵长。翻思南岳上，欠此白莲香。
S寄贯休上人E:常语亦关诗，常流安得知。楚郊来未久，吴地住多时。立月无人近，归林有鹤随。所居浑不远，相识偶然迟。
S喜僧友到E:十年消息断，空使梦烟萝。嵩岳几时下，洞庭何日过。瓶干离涧久，衲坏卧云多。意欲相留住，游方肯舍么。
S怀虚中上人E:檐雨滴更残，思君安未安。湘川闻不远，道路去寻难。吟鬓霜应蚀，禅衣雪渐寒。倚松因独立，一鸟下江干。
S睡起作E:长空秋雨歇，睡起觉精神。看水看山坐，无名无利身。偈吟诸祖意，茶碾去年春。此外谁相识，孤云到砌频。
S卖松者E:求利有何限，将松入市来。直饶人买去，也向柳边栽。细叶犹粘雪，孤根尚惹苔。知君用心错，举世重花开。
S思齐己上人E:同人与流俗，相谓好襟灵。有口不他说，长年自诵经。水声秋后石，山色晚来庭。客问修何法，指松千岁青。
S送玄泰禅师E:去去去何住，一盂兼一瓶。水边寒草白，岛外晚峰青。宿处林闻虎，行时天有星。回期谁可定，浮世重看经。
S三生石E:圣迹谁会得，每到亦徘徊。一尚不可得，三从何处来。清宵寒露滴，白昼野云隈。应是表灵异，凡情安可猜。
S题僧梦微房E:东海日未出，九衢人已行。吾师无事坐，苔藓入门生。雨过闲花落，风来古木声。天台频说法，石壁欠题名。
S秋台作E:独上高楼上，客情何物同。孤云无定处，长日信秋风。兄弟多年别，关河此夕中。到头归去是，免使叹洪濛。
S哭僧E:道力自超然，身亡同坐禅。水流元在海，月落不离天。溪白葬时雪，风香焚处烟。世人频下泪，不见我师玄。
S律僧E:滤水与龛灯，长长护有情。自从青草出，便不下阶行。北阙应无梦，南山旧有名。将何喻浮世，惟指浪沤轻。
S江上秋志E:到来江上久，谁念旅游心。故国无秋信，邻家有暮砧。坐遥翻不睡，愁极却成吟。即恐髭连鬓，还为白所侵。
S路E:南北东西去，茫茫万古尘。关河无尽处，风雪有行人。险极山通蜀，平多地入秦。营营名利者，来往岂辞频。
S赠智舟三藏E:壮岁心难伏，师心伏岂难。寻常独在院，行坐不离坛。岳雪当禅暝，松声入咒寒。更因文字外，多把史书看。
S初冬旅舍早怀E:枕上角声微，离情未息机。梦回三楚寺，寒入五更衣。月没栖禽动，霜晴冻叶飞。自惭行役早，深与道相违。
S别友人E:一身无定处，万里独销魂。芳草迷归路，春衣滴泪痕。几时休旅食，向夜宿江村。欲识异乡苦，空山啼暮猿。
S赋得闻晓莺啼E:卷帘清梦后，芳树引流莺。隔叶传春意，穿花送晓声。未调云路翼，空负桂枝情。莫尽关关兴，羁愁正厌生。
S剑客E:去住知何处，空将一剑行。杀人虽取次，为事爱公平。戟立嗔髭鬓，星流忿眼睛。晓来湘市说，拂曙别辽城。
S宝琴E:吾有一宝琴，价重双南金。刻作龙凤象，弹为山水音。星从徽里发，风来弦上吟。钟期不可遇，谁辨曲中心。
S中秋旅怀E:所畜惟骚雅，兼之得固穷。望乡连北斗，听雨带西风。稼穑村坊远，烟波路径通。冥搜清绝句，恰似有神功。
S题慧山泉E:石脉绽寒光，松根喷晓凉。注瓶云母滑，漱齿茯苓香。野客偷煎茗，山僧借净床。安禅何所问，孤月在中央。
S胡无人行E:剑头利如芒，恒持照眼光。铁骑追骁虏，金羁讨黠羌。高秋八九月，胡地早风霜。男儿不惜死，破胆与君尝。
S茶诗E:嫩芽香且灵，吾谓草中英。夜臼和烟捣，寒炉对雪烹。惟忧碧粉散，常见绿花生。最是堪珍重，能令睡思清。
S兰溪灵瑞观E:澄心坐清境，虚白生林端。夜静笑声出，月明松影寒。绛霞封药灶，碧窦溅斋坛。海树几回老，先生棋未残。
S赠江州太平观道士E:落魄薛高士，年高无白髭。云中闲卧石，山里冷寻碑。夸我饮大酒，嫌人说小诗。不知甚么汉，一任辈流嗤。
S明胎息E:密室静存神，阴阳重一斤。炼成离女液，咽尽坎男津。渐变逍遥体，超然自在身。更修功业满，旌鹤引朝真。
S通道E:通道复通玄，名留四海传。交亲一拄杖，活计两空拳。要果逡巡种，思茶逐旋煎。岂知来混世，不久却回天。
S口占E:非神亦非仙，非术亦非幻。天地有终穷，桑田几迁变。身固非我有，财亦何足恋。曷不从吾游，骑鲸腾汗漫。
S庵壁题诗E:隐居三十载，石室南山巅。静夜玩明月，清朝饮碧泉。樵人歌垄上，谷鸟戏岩前。乐矣不知老，都忘甲子年。
S赠僧昭莹E:南北东西路，人生会不无。早曾依阁皂，又却上玄都。云片随天阔，泉声落石孤。何期早相遇，乐共煮菖蒲。
S寄袁州陈智周E:名山相别后，别后会难期。金鼎销红日，丹田老紫芝。访君虽有路，怀我岂无诗。休羡繁华事，百年能几时。
S幽栖观E:仙翁上升去，丹井寄晴壑。山色接天台，湖光照寥廓。玉洞绝无人，老桧犹栖鹤。我欲掣青蛇，他时冲碧落。
S武陵春色E:武陵春色好，十二酒家楼。大醉方回首，逢人不举头。是非都不采，名利混然休。戴个星冠子，浮沈逐世流。
S授马氏女诗E:女是寄生枝，男是冬青木。冬青驾白鹅，寄生跨黄鹿。若遇寇相凌，稳便抛家族。早早上三清，莫候丹砂熟。
S答张郁歌E:彩云入帝乡，白鹤又回翔。久留深不可，蓬岛路遐长。空爱长生术，不是长生人。今日洛川别，可惜洞中春。
S赠郭翰二首E:河汉虽云阔，三秋尚有期。情人终已矣，良会更何时。朱阁临清溪，琼宫衔紫房。佳情期在此，只是断人肠。
S附：郭翰酬织女E:人世将天上，由来不可期。谁知一回顾，更作两相思。赠枕犹香泽，啼衣尚泪痕。玉颜霄汉里，空有往来魂。
S书任生案E:我本籍上清，谪居游五岳。以君无俗累，来劝神仙学。葛洪还有妇，王母亦有夫。神仙尽灵匹，君意合何如。
S遗画工诗E:握手不能别，抚膺聊自伤。痛矣时阴短，悲哉泉路长。松林惊野吹，荒隧落寒霜。言离何以赠，留心内典章。
S过台城感旧E:六代旧山川，兴亡几百年。繁华今寂寞，朝市昔喧阗。夜月琉璃水，春风卵色天。伤时与怀古，垂泪国门前。
S附：轩诗E:佳人去千载，溪山久寂寞。野水浮白烟，岩花自开落。猿鸟旧清音，风月闲楼阁。无语立斜阳，幽情入天幕。
S柳藏经二绝句E:寒水停园沼，秋池满败荷。杜门穷典籍，所得事今多。谁谓三才贵，余观万化同。心虚嫌蠹食，年老怯狂风。
S东阳夜怪诗E:乱鲁负虚名，游秦感宁生。候惊丞相喘，用识葛卢鸣。黍稷滋农具，轩车乏道情。近来筋力退，一志在归耕。
S东柯院妖谑杜令E:虽共蒿兰伍，南朝有宗祖。莫打绿袍人，空中且歌舞。堪怜木边土，非儿不似女。瘦马上高山，登临何自苦。
S白蘋洲碧衣女子吟E:碧水色堪染，白莲香正浓。分飞俱有恨，此别几时逢。藕隐玲珑玉，花藏缥缈容。何当假双翼，声影暂相从。
S葬西施挽歌E:西望吴王国，云书凤字牌。连江起珠帐，择地葬金钗。满地红心草，三层碧玉阶。春风无处所，凄恨不胜怀。
S题潼关普通院门E:度关悲失志，万绪乱心机。下坂马无力，扫门尘满衣。计谋多不就，心口自相违。已作羞归计，还胜羞不归。
S别妻E:月斜寒露白，此夕去留心。酒至添愁饮，诗成和泪吟。离歌凄凤管，别鹤怨瑶琴。明夜相思处，秋风吹半衾。
S别兄弟E:谋身非不早，其奈命来迟。旧友皆霄汉，此身犹路岐。北风微雪后，晚景有云时。惆怅清江上，区区趁试期。
S嘲萧瑀射E:急风吹缓箭，弱手驭强弓。欲高翻复下，应西还更东。十回俱著地，两手并擎空。借问谁为此，乃应是宋公。
S嘲格辅元E:有耻宿龙门，精彩先瞰浑。眼瘦呈近店，睡响彻遥林。埒囊将旧识，制被异新婚。谁言骢马使，翻作蛰熊蹲。
S咏傅岩监祠E:闻道监中霤，初言是大祠。很傍索传马，偬动出安徽。卫司无帟幕，供膳乏鲜肥。形容消瘦尽，空往复空归。
S嘲崔生E:崔生犯夜行，武候正严更。幞头拳下落，高髻掌中擎。杖迹胸前出，绳文腕后生。愁人不惜夜，随意晓参横。
S又嘲杨文瓘E:武陵敬爱客，终宴不知疲。遣共浑王饮，错宴延陀儿。始被鸿胪识，终蒙御史知。精神既如此，长叹复何为。
S哭李峤诗E:台阁神仙地，衣冠君子乡。昨朝犹对坐，今日忽云亡。魂随司命鬼，魄逐见阎王。此时罢欢笑，无复向朝堂。
S咏崔云娘E:何事最堪悲，云娘只首奇。瘦拳抛令急，长啸出歌迟。只见肩侵鬓，唯忧骨透皮。不须当户立，头上有钟道。
S嘲伛偻人E:拄杖欲似乃，播笏还似及。逆风荡雨行，面干顶额湿。著衣床上坐，肚缓脊皮急。城门尔许高，故自匍匐入。
S判道士黄山隐E:道士黄山隐，轻人复重财。太山将比甑，东海只容杯。绿绶藏云帔，乌巾换鹿胎。黄泉六个鬼，今夜待君来。
S王法曹歌E:前得尹佛子，后得王癞獭。判事驴咬瓜，唤人牛嚼沫。见钱满面喜，无镪从头喝。常逢饿夜叉，百姓不可活。
S九月九日E:九日重阳节，三秋季月残。菊花催晚气，萸房辟早寒。霜浓鹰击远，雾重雁飞难。谁忆龙山外，萧条边兴阑。
S凌晨E:日掩鸿都夕，河低乱箭移。虫飞明月户，鹊绕落花枝。兰襟帐北壑，玉匣鼓文漪。闻有啼莺处，暗幄晓云披。
S登北固山E:京镇周天险，东南作北关。埭横江曲路，戍入海中山。望越心初切，思秦鬓已斑。空怜上林雁，朝夕待春还。
S和黄门舅十五夜作E:闻君陌上来，歌管沸相催。孤月连明照，千灯合暗开。宝装游骑出，香绕看车回。独有归闲意，春庭伴落梅。
S秋夜巫山E:巫峡裴回雨，阳台淡荡云。江山空窈窕，朝暮自纷氲。萤色寒秋露，猿啼清夜闻。谁怜梦魂远，肠断思纷纷。
S山中松E:枝耸碧云端，根侵藓壁盘。几经良匠顾，犹作散材看。雪积花开少，风多子落干。空存后凋色，岁晚出林峦。
S汉州王大录事宅作E:南溪老病客，相见下肩舆。近发看乌帽，催莼煮白鱼。宅中平岸水，身外满床书。忆尔才名叔，含凄意有余。
S送令狐明府E:行当腊候晚，共惜岁阴残。闻道巴山远，如何蜀路难。荒林藏积雪，乱石起惊湍。君有亲人术，应令劳者安。
S送从侄栖闲律师E:能知出世法，讵有在家心。南院开门送，东山策杖寻。经年期故里，及夏到空林。念远长劳望，朝朝草色深。
S晚霁登王六东阁E:试上江楼望，初逢山雨晴。连空青嶂合，向晚白云生。俊美要殊观，萧条见远情。情来不可极，日暮水流清。
S青出蓝E:芳蓝滋匹帛，人力半天经。浸润加新气，光辉胜本清。还同冰出水，不共草为萤。翻覆衣襟上，偏知造化灵。
S秋夕宿石门馆E:暝从石门宿，摇落四岩空。潭月漾山足，天河泻涧中。杉松寒似雨，猿鸟夕惊风。独卧不成寐，苍然想谢公。
S秋日登山E:逐胜不怯寒，秋山闲独登。依稀小径通，深处逢来僧。侧石拥寒溜，欹松悬古藤。明书问知友，兴咏将谁能。
S江南杂题E:积潦池新涨，颓垣址旧高。怒蛙横饱腹，斗雀堕轻毛。碧瘦三棱草，红鲜百叶桃。幽栖日无事，痛饮读离骚。
S闲居E:僻巷新苔遍，空庭弱柳垂。井栏防稚子，盆水试鹅儿。喜客加笾食，邀僧长路棋。未能抛世事，除此更何为。
S元日观朝E:玉座临新岁，朝盈万国人。火连双阙晓，仗列五门春。瑞雪销鸳瓦，祥光在日轮。天颜不敢视，称庆拜空频。
S六月E:六月火云散，蝉声鸣树梢。秋风岂便借，客思已萧条。倾国三年别，烟霞一路遥。行人断消息，更上灞陵桥。
S芍药E:闲来竹亭赏，赏极蕊珠宫。叶已尽余翠，花才半展红。媚欺桃李色，香夺绮罗风。每到春残日，芳华处处同。
S晚步E:野步晚悠悠，山光澹早秋。远空沦日脚，多稼没人头。古木蝉齐噪，深塍水慢流。幽居回不近，秋策却堪愁。
S村晚闲步E:缓步出居处，过原边雁行。夕阳投草木，远水映苍茫。野寺同蟾宿，云溪劚药尝。萧条霜景暮，极目尽堪伤。
S栽松E:翠色凛空庭，披衣独绕行。取从山顶嶮，栽得道心生。未弱幽泉韵，焉论别木声。霜天残月在，转影入池清。
S十日菊E:昨日尊前折，万人酣晓香。今朝篱下见，满地委残阳。得失片时痛，荣枯一岁伤。未将同腐草，犹更有重霜。
S南游湘汉寄友人E:南去远三京，三湘五月行。巴江雪水下，楚泽火云生。向野聊中饮，乘凉探暮程。离怀不可说，已近峡猿声。
S送刘山人归洞庭E:却共孤云去，高眠最上峰。半湖乘早月，中路入疏钟。秋尽虫声急，夜深山雨重。当时同隐者，分得几株松。
S早发E:野店星河在，行人道路长。孤灯怜宿处，斜月厌新装。草色多寒露，虫声似故乡。清秋无限恨，残菊过重阳。
S柳E:风慢日迟迟，拖烟拂水时。惹将千万恨，系在短长枝。骨软张郎瘦，腰轻楚女饥。故园归未得，多少断肠思。
S村路菊花E:袅风惊未定，溪影晚来寒。不得重阳节，虚将满把看。神仙谁采掇，烟雨惜凋残。牧竖樵童看，应教爱尔难。
S共佳人守岁E:桂华穷北陆，荆艳作东邻。残妆欲送晓，薄衣已迎春。举袖争流雪，分歌竞绕尘。不应将共醉，年去远催人。
S赤门堰白莲花E:缟带与纶巾，轻舟漾赤门。千回紫萍岸，万顷白莲村。荷露倾衣袖，松风入髻根。潇疏今若此，争不尽余尊。
S丙午岁旦E:鸡报已判春，中年抱疾身。晓催庭火暗，风带寺幡新。多虑无成事，空休是吉人。梅花浮寿酒，莫笑又移巡。
S光启三年人日逢鹿E:浮世仍逢乱，安排赖佛书。劳生中寿少，抱疾上升疏。日暖人逢鹿，园荒雪带锄。知非今又过，蘧瑗最怜渠。
S五月九日E:金石皆销铄，贤愚共网罗。达从诗似偈，狂觉哭胜歌。高燕凌鸿鹄，枯槎压芰荷。此中无别境，此外是闲魔。
S庚子腊月五日E:复道朝延火，严城夜涨尘。骅骝思故第，鹦鹉失佳人。禁漏虚传点，妖星不振辰。何当回万乘，重睹玉京春。
S中元夜看月E:朦胧南溟月，汹涌出云涛。下射长鲸眼，遥分玉兔毫。势来牛斗动，路越宵冥高。竟夕瞻光影，昂头把白醪。
S玉蕊E:玉蕊两高树，相辉松桂旁。向来尘不杂，此夜月仍光。秀掩丛兰色，艳吞秾李芳。世人嫌具美，何必更清香。
S莲E:新莲映多浦，迢递绿塘东。静影摇波日，寒香映水风。金尘飘落蕊，玉露洗残红。看著余芳少，无人问的中。
S片石E:小斋庐阜石，寄自沃洲僧。山客劳携笈，幽人自得朋。瘦云低作段，野浪冻成云。便可同清话，何须有物凭。
S柳E:春风向杨柳，能事尽风流。有意疑张绪，无情见莫愁。依然金谷在，宁免武昌偷。前路难回首，何须苦映楼。
S春宫怨E:早被婵娟误，欲妆临镜慵。承恩不在貌，教妾若为容。风暖鸟声碎，日高花影重。年年越溪女，相忆采芙蓉。
S江上吟晓E:一叶野人舟，长将载酒游。夜来吟思苦，江上月华秋。晓露满红蓼，轻波飏白鸥。渔翁似有约，相伴钓中流。
S过商山E:一宿白云根，时经采麝村。数峰虽似蜀，当昼不闻猿。马立溪沙浅，人争阁道喧。明朝弃襦罢，步步入金门。
S泛镜湖□□E:我泛镜湖日，未生千里莼。时无贺宾客，谁识谪仙人。吟对四时雪，忆游三岛春。恶闻亡越事，洗耳大江滨。
S太湖石E:谁怜孤峭质，移在太湖心。出得风波外，任他池馆深。不同花逞艳，多愧竹垂阴。一片至坚操，那忧岁月侵。
S书陶潜醉石E:片石陶真性，非为曲蘖昏。争如累月醉，不笑独醒人。积叠莓苔色，交加薜荔根。至今重九日，犹待白衣魂。
S芍药E:芍药承春宠，何曾羡牡丹。麦秋能几日，谷雨只微寒。妒态风频起，娇妆露欲残。芙蓉浣纱伴，长恨隔波澜。
S独芙蓉E:方塘清晓镜，独照玉容秋。蠹芰不相采，敛蘋空自愁。日斜还顾影，风起强垂头。芳意羡何物，双双鸂鶒游。
S八月十六夜月E:十六胜三五，中天照大荒。只讹些子缘，应号没多光。桂老犹全在，蟾深未煞忙。难期一年事，到晓泥诗章。
S冬除夜书情E:兀兀坐无味，思量谁与邻。数星深夜火，一个远乡人。雁翥天微雪，风号树欲春。愁章自难过，不觉苦吟频。
S观新岁朝贺E:龙墀初立仗，鸳鹭列班行。元日燕脂色，朝天桦烛香。表章堆玉案，缯帛满牙床。三百年如此，无因及我唐。
S中秋月E:九十日秋色，今秋已十分。孤光吞列宿，四面绝微云。众木排疏影，寒流叠细纹。遥遥望丹桂，心绪更纷纷。
S寄方干E:桐庐江水闲，终日对柴关。因想别离处，不知多少山。钓舟春岸阔，庭树晚烟还。莫便求栖隐，桂枝堪恨颜。
S宿山寺E:溪山尽日行，方听远钟声。入院逢僧定，登楼见月生。露垂群木润，泉落一岩清。此景关吾事，通宵寐不成。
S冬日登江楼E:高楼临古岸，野步晚来登。江水因寒落，山云为雪凝。远村虽入望，危槛不堪凭。亲老未归去，乡愁徒自兴。
S客中立春E:玉烛传佳节，阳和应此辰。土牛呈岁稔，彩燕表年春。腊尽星回次，寒余月建寅。梅花将柳色，偏思越乡人。
S南塘暝兴E:水色昏犹白，霞光暗渐无。风荷摇破扇，波月动连珠。蟋蟀啼相应，鸳鸯宿不孤。小僮频报夜，归步尚踟蹰。
S送郑谷归宜春E:无成归故国，上马亦高歌。况是飞鸣后，殊为喜庆多。暑消嵩岳雨，凉吹洞庭波。莫使闲吟去，须期接盛科。
S早行E:结束何妨早，将行四顾频。山前犹见月，陌上未逢人。远树动宿鸟，危桥怯病身。渐明恒自慰，应免复迷津。
S庐山瀑布E:有山来便有，万丈落云端。雾喷千岩湿，雷倾九夏寒。图中僧写去，湖上客回看。却羡为猿鹤，飞鸣近碧湍。
S牡丹E:意态天生异，转看看转新。百花休放艳，三月始为春。蝶死难离槛，莺狂不避人。其如豪贵地，清醒复何因。
S柳絮咏E:年年三月里，随处自悠扬。雨过浑疑尽，风来特地狂。入花蜂有碍，遮水燕无妨。苦是添离思，青门道路长。
S芳草E:何处不相见，烟苗捧露心。萋萋绿远水，苒苒在空林。野吹闲摇阔，游人醉卧深。南朝古城里，碑石又应沈。
S春苔E:底物最牵吟，秋苔独自寻。何时连夜雨，叠翠满松阴。湘岸荒祠静，吴宫古砌深。侯门还可惜，长被马蹄侵。
S看桑E:簇簇互相遮，闲看实可嗟。藉多虽是叶，栽盛不如花。春绿暗连麦，秋干暮立鸦。旧乡曾种得，经乱属谁家。
S仙都山留题E:林下事无非，尘中竟不知。白云深拥我，青石合眠谁。山静捣灵药，夜闲论古诗。此来亲羽客，何日变枯髭。
S晚霁望岳麓E:湘西斜日边，峭入几寻天。翠落重城内，屏开万户前。崖崚危溅瀑，林罅静通仙。谁肯功成后，相携扫石眠。
S石笋E:千古海门石，移归吟叟居。窍腥蛟出后，形瘦浪冲余。工语宁无玉，僧知忽有书。好期仙者叱，变化向庭隅。
S伤雨后牡丹E:废功看不已，醉起又持杯。数日帘常卷，中宵雨忽来。凄凉无戏蝶，零落在苍苔。造化根难问，令人首可回。
S送人红花栽E:世上红蕉异，因移万里根。艰难离瘴土，潇洒入朱门。叶战青云韵，花零宿露痕。长安多未识，谁想动吟魂。
S晓望E:地祇逃秀境，神化或殷雷。裂汉娲补合，高峰剑跃开。即今新定业，何世不遗才。若是浮名道，须言有祸胎。
S山中早起E:鸡调扶桑枝，秋空隐少微。阔云霞并曜，高日月争辉。若厥开天道，同初发帝机。以言当代事，闲辟紫宸扉。
S题陶渊明醉石E:片石露寒色，先生遗素风。醉眠芳草合，吟起白云空。道出乾坤外，声齐日月中。我知彭泽后，千载与谁同。
S长安新柳E:九陌云初霁，皇衢柳已新。不同天苑景，先得日边春。色浅微含露，丝轻未惹尘。一枝方欲折，归去及兹晨。
S五言赠诸法师E:驾鹤排朱雾，乘鸾入紫烟。凌晨味潭菊，薄暮玩峰莲。玉叶低梁下，金飗引窗前。啸傲云霞际，留情鳞羽年。
S偶宴西蜀摩诃池E:珍木郁清池，风荷左右披。浅觞宁及醉，慢舸不知移。荫林簟光冷，照流簪影欹。胡为独羁者，雪涕向涟漪。
S失题E:故国海云端，归宁便整鞍。里荣身上蒨，省罢手中兰。烧急平芜广，风悲古木寒。谢公山色在，朝夕共谁观。
S罗浮山E:罗浮多胜境，梦到固无因。知有长生药，谁为不死人。根虽盘地脉，势自倚天津。未便甘休去，须栖老此身。
S藓花E:寂寞人偏重，无心愧牡丹。秋风凋不得，流水泛应难。怪石纵教遍，幽庭一任盘。若逢公子顾，重叠是朱栏。
S新栽松E:可怜同百草，况负雪霜姿。歌舞地不尚，岁寒人自移。阶除添冷淡，毫末入思惟。尽道生云洞，谁知路嶮巇。
S芳草E:幽芳无处无，幽处恨何如。倦客伤归思，春风满旧居。晚烟迷杳霭，朝露健扶疏。省傍灵光看，残阳少皞区。
S过西塞山E:空江平野流，风岛苇飕飕。残日衔西塞，孤帆向北洲。边鸿渡汉口，楚树出吴头。终日高云里，身依片石休。
S僧院泉E:澄澈照人胆，深山只一般。来难穷处所，心去助波澜。砌曲夜声苦，窗虚客梦阑。无心谁肯爱，时有老僧看。
S岳上作E:始好步青苔，蝉声且莫催。辛勤来到此，容易便言回。远水月未上，四方云正开。更堪逢道侣，特地话天台。
S望西山E:积翠异诸岳，令人看莫休。有时经暮雨，独得倚高楼。云外僧应老，林间水正秋。到头归隐处，岂在问嵩丘。
S题虎掊泉E:一自虎掊得，清声四远流。众人怜尔处，长夜洗心头。出谷花随去，背岩猿下偷。林边落江徼，风起雨翛翛。
S岳阳对柳E:谁此种秋色，令人看莫穷。正垂云梦雨，不奈洞庭风。昔出长安道，独游隋苑东。当时今日思，须信苦相同。
S生查子E:侍女动妆奁，故故惊人睡。那知本未眠，背面偷垂泪。懒卸凤凰钗，羞入鸳鸯被。时复见残灯，和烟坠金穗。
S醉公子E:暮烟笼藓砌，戟门犹未闭。尽日醉寻春，归来月满身。离鞍偎绣袂，坠巾花乱缀。何处恼佳人，檀痕衣上新。
S生查子E:竟日画堂欢，入夜重开宴。剪烛蜡烟香，促席花光颤。待得月华来，满院如铺练。门外簇骅骝，直待更深散。
S生查子E:深秋更漏长，滴尽银台烛。独步出幽闺，月晃波澄绿。菱荷风乍触，一对鸳鸯宿。虚棹玉钗惊，惊起还相续。
S醉公子E:门外猧儿吠，知是萧郎至。刬袜下香阶，冤家今夜醉。扶得入罗帏，不肯脱罗衣。醉则从他醉，还胜独睡时。